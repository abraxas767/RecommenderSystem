<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>Boesman-Stories: Deel I. Mitologie en legendes</title>
<meta content="tei2html.xsl, see https://github.com/jhellingman/tei2html" name="generator"/>
<meta content="Gideon Retief von Wielligh (1859–1932)" name="author"/>
<link href="8790662350734968002_d1front.jpg" id="id-3941963098126725525" rel="icon" type="image/x-cover"/>
<meta content="Gideon Retief von Wielligh (1859–1932)" name="DC.Creator"/>
<meta content="Boesman-Stories: Deel I. Mitologie en legendes" name="DC.Title"/>
<meta content="af" name="DC.Language"/>
<meta content="text/html" name="DC.Format"/>
<meta content="Project Gutenberg" name="DC.Publisher"/>
<meta content="#####" name="DC:Subject"/>
<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.34 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="body"><div class="div1 chapter" id="ch14"><span class="x-ebookmaker-pageno" id="pgepubid00095" title="[Inhoud]"><a class="pginternal" href="8161947851437698381_62330-h-0.htm.html#xd29e288" title="Inhoud"></a></span><div class="divHead" id="pgepubid00096">
<h2 class="label">No. 14</h2>
<h2 class="main">Die Sterre is Kole en As.</h2>
</div>
<div class="divBody">
<p class="first notice"><i>OPMERKINGS:—In hierdie Storie word ons vertel van waar die Sterre kom, en hoe Kwaad
op Aarde vermeerder het.</i>
</p>
<p>Die Maan het voortgekom uit die regtervoetskoen van die Hotnotsgod, <span class="sc">’Kaggen</span>. Die Hotnotsgod maak toe weer ’n ander skoen in plaas daarvan. Dog, die Maan het
daar niks van gehou dat <span class="sc">’Kaggen</span> sij maters, die skoene, so moet trap as daarmee geloop word nie. So laat die Maan
van die maanwater val, dat die skoene gedurig moet nat wees, sodat <span class="sc">’Kaggen</span> hulle nie kan aantrek nie.
</p>
<p>Die Hotnotsgod roep toe sij ander dogter, wat later die Uil geword het, en hij sê
aan haar om die nat skoene langs die Vuur te gaan plaas om droog te word.
</p>
<p>Hieroor was die Son weer nie in sij skik nie, dat <span class="sc">’Kaggen</span> sij vuil skoene naas die Vuur durf plaas. So laat hij die Vuur kwaai vlam, sodat
die skoene kan verbrand. Toe die Hotnotsgod stuur om sij skoene te haal, was hulle
verbrand, waaroor hij nie min met die Uil raas nie.
</p>
<p>Die Uil self was net daaroor vererg en sij vat die kole en gooi dié in die lug en
roep uit: “Toe, kole, word Sterre, dat ons snags lig het as die Maan en Son slaap!”
En tot die gloeiende as sê sij: “Toe, as, word die Melkweg om die Sterre te help lig
gee. Kom gee lig, dat die mense in die nag kan sien en nie nodig het om thuis te sit
nie.”
<span class="x-ebookmaker-pageno" id="pgepubid00097" title="[104]"><a class="pginternal" href="8161947851437698381_62330-h-14.htm.html#pb104" id="pb104" title="104"></a></span></p>
<p>Toe kom daar weer ’n groot warrelwind en voer die kole en as tot ver bokant die wolke:
die glinsterende kole word toe die flikkerende Sterre, en die gloeiende as word die
Melkweg, wat soos ’n verligte boog oor die Aarde staan. Toe kom daar genoeg lig om
snags rond te stap.
</p>
<p>Toe die Son die volgende dag agter die berge oprijs, sien hij die Uil sit en hij vra
aan haar: “Wie het die lug vol kole en as gegooi?”
</p>
<p>Die Uil antwoord: “Ek; want dis snags so donker dat niemand kan sien om te loop nie.”
</p>
<p>Hierop sê die Son: “Weet jij dat jij ’n groot kwaad aangerig het? Nou sal die mense
in die nag rondstap om kwaad te doen. Ek het die nagte so donker gemaak dat die mense
nie hulle hande voor hulle oë kon sien nie, en toe moes hulle thuis blij en slaap—die
dag is mos lank genoeg om te jag en rond te loop, om te gesels en om pret te maak;
maar nou sal jij sien dat jij die deur geopen het om kwaad te doen. Ek sal hard probeer
om die Maan uit die lug te krij, sodat daar geen maanskijn sal kom nie. In die dag
sal ek die Sterre voor mij wegvee. Maar hoe omtrent jou, mij suster? Voortaan sal
jij in die nag met sterrelig moet rondvlie; want sien ek jou in die dag, dan sal ek
jou ook verbrand tot as, nes ek met die skoene gemaak het. Al wie vir jou sien, sal
jou oor daardie dwaas daad bespot. Toe, gaan weg uit mij gesig en loop boer in die
nag! En jij sal sien dat die Sterre jou bedroef min lig sal gee—net genoeg vir boosdoeners
om kwaad te doen. Die Sterre is te gering om vir julle warmte te gee; daarom sal julle
snags van koue sit rittel en bewe.”
<span class="x-ebookmaker-pageno" id="pgepubid00098" title="[105]"><a class="pginternal" href="8161947851437698381_62330-h-14.htm.html#pb105" id="pb105" title="105"></a></span></p>
<p>Die Uil vlie toe weg om haar te gaan wegsteek; want waar sij in die dag rondvlie,
word sij bespot.
</p>
<p>En nou sit sij te peins oor wat sij gedoen het—of dit reg of verkeerd is. Waar sij
sit, roep sij uit: “Hò, Hòa,” wat in die Boesmantaal beteken “oplig, opgelig.” Daarmee
vra sij haar af of sij kwaad gedoen het deur die kole en as in die lug opgegooi of
opgelig te hê.
</p>
<p>Die Son het die Uil in die dag blind gemaak; so het sij van daardie dag af nooit weer
haar broer, die Son, gesien nie. Sij verlustig haar nou in die Sterre en Melkweg,
of Hemelstraat, wat sij self gemaak het.
</p>
<p>Dit het toe so gekom, nes die Son voorspel het; van toe af loop Leeuw, Tier, Wolf,
Jakhals en IJstervark weer snags rond om te moor en te rowe. Van toe af het die kwaaddoeners
vermenigvuldig; want hulle het nou snags genoeg lig om te sien, terwijl ander hulle
nie van veraf kan beken nie.
<span class="x-ebookmaker-pageno" id="pgepubid00099" title="[109]"><a class="pginternal" href="8161947851437698381_62330-h-14.htm.html#pb109" id="pb109" title="109"></a></span></p>
</div>
</div>
</div></body></html>
