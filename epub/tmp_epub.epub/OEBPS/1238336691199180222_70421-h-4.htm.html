<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>
      Dingaansdag | Project Gutenberg
    </title>
<link href="851617805414708371_cover.jpg" id="id-8049961075215674953" rel="icon" type="image/x-cover"/>
<link href="0.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.34 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="chapter">
<p><span class="x-ebookmaker-pageno" id="pgepubid00009" title="[9]"><a id="Page_9"></a></span></p>
<h2 class="nobreak" id="DIE_AANROEPING">DIE AANROEPING.</h2>
</div>
<div class="poetry-container">
<div class="poetry">
<div class="stanza">
<div class="verse indent0">O land, my Moederland, my Afrika,</div>
<div class="verse indent0">Diep smart-verwonde Moeder, steun my stem,</div>
<div class="verse indent0">En met jou liefde en guns besiel my lied,</div>
<div class="verse indent0">As ek die diepste diepte wens te peil!</div>
<div class="verse indent0">Bevoorreg deur die feit ek is jou kind,</div>
<div class="verse indent0">Vonk van jou vlam wat in jou vlam verskiet,</div>
<div class="verse indent0">Stof van jou stof wat weer jou stof sal wees,</div>
<div class="verse indent0">Leen my die mag om met gewyde hand</div>
<div class="verse indent0">’n Bousteen by te sit by wat alreeds</div>
<div class="verse indent0">Gestapel is vir onse volkspaleis.</div>
<div class="verse indent0">Skenk my die sterkte wat uit liefde spruit—</div>
<div class="verse indent0">Aan my wat in my siel diep vir jou voel—</div>
<div class="verse indent0">Een van jou volk, verlore en alleen,</div>
<div class="verse indent0">Wat in die wêreld waar hy omdool, weet</div>
<div class="verse indent0">Hoe groot sy land, hoe klein sy kragte is.</div>
<div class="verse indent0">O maak my magtig om die tranevloed</div>
<div class="verse indent0">Deur snode onreg of versmoorde smart</div>
<div class="verse indent0">En bitter jammerly gewek, te stil</div>
<div class="verse indent0">Met taal wat aantoon waar die skuld betaal</div>
<div class="verse indent0">In toekomsjare groter wins sal win.</div><span class="x-ebookmaker-pageno" id="pgepubid00010" title="[10]"><a id="Page_10"></a></span>
<div class="verse indent0">Wys my die weg om tussen haat en nyd,</div>
<div class="verse indent0">Dwarsoor my die pronk van patriotsgevoel,</div>
<div class="verse indent0">Vooroordeel en onwaardig, onwaar spog,</div>
<div class="verse indent0">En louter liefde vir my eie land,</div>
<div class="verse indent0">Oorheen te stap en onverdwaal daardeur</div>
<div class="verse indent0">Die hoë heiligdomme te bereik</div>
<div class="verse indent0">Waar eie liefde tot in niks verkwyn.</div>
</div>
<div class="stanza">
<div class="verse indent0">Verlig my, Moeder, deur jou liefdeglans</div>
<div class="verse indent0">Wat veld en bult en koppie en krans bestraal,</div>
<div class="verse indent0">Wat geil die saad laat opskiet tot die groen</div>
<div class="verse indent0">Wat in die eerste somer oor die land</div>
<div class="verse indent0">’n Golwende see van teer smarag verwek,</div>
<div class="verse indent0">Wat met rooi prag die kafferboom belaai,</div>
<div class="verse indent0">En met ’n suiwer goud die aalwynblom.</div>
<div class="verse indent0">Verstrek my moed om agtertoe te sien</div>
<div class="verse indent0">En afgedane werk te vergelyk</div>
<div class="verse indent0">Met wat nog wag vir hande as liefdewerk—</div>
<div class="verse indent0">Die moed om sonder skroom en sonder skimp</div>
<div class="verse indent0">Waar skuld was, skuld te vind; te eer wat eer,</div>
<div class="verse indent0">Deur eerlik doen of late, waardig is—</div>
<div class="verse indent0">Dat ek die treurgekied’nis wat ek sing,</div>
<div class="verse indent0">Opreg, met al sy smart en al sy leed,</div>
<div class="verse indent0">Met al sy wonderglans van wondermoed,</div>
<div class="verse indent0">Uiteen kan sit. En laat jou liefde wek</div>
<div class="verse indent0">Gevoel van vaste hoop en vurige trou,</div>
<div class="verse indent0">Geloof in groeikrag wat die kiem besit</div><span class="x-ebookmaker-pageno" id="pgepubid00011" title="[11]"><a id="Page_11"></a></span>
<div class="verse indent0">Nog sluim’rend in ons harte en ons volk,</div>
<div class="verse indent0">En kennis van wat nog ontbreek om klaar</div>
<div class="verse indent0">En vol-kompleet te maak die werk wat wag.</div>
<div class="verse indent0">Gee bystand, Moeder, as die taak te hard</div>
<div class="verse indent0">En te ondankbaar skyn, en met jou lig</div>
<div class="verse indent0">Bestraal wat in my lied verligting eis.</div>
</div>
<div class="stanza">
<div class="verse indent0">Hy, digter, wat in duister vir sy volk</div>
<div class="verse indent0">Besing ’t die helde-heer van Ilion,</div>
<div class="verse indent0">Die toornende Achilles en die dood</div>
<div class="verse indent0">Van Hektor, en die doolweg van Ulisses—</div>
<div class="verse indent0">Hy het vertrou sy volk sal groter wins</div>
<div class="verse indent0">Uit ongebore jare ryklik haal,</div>
<div class="verse indent0">Om met vereende kragte voort te gaan</div>
<div class="verse indent0">Op paaie deur die helde vroeër betree.</div>
<div class="verse indent0">En ek, wat t’rugdink aan dié worsteltyd,</div>
<div class="verse indent0">Gun, as ek dink, myself die hoop ons wen</div>
<div class="verse indent0">Deur broederlik-vergaarde nasievlyt</div>
<div class="verse indent0">Die reg om volk te wees, as volk te staan,</div>
<div class="verse indent0">In dae wat nog verder voor ons lê.</div>
<div class="verse indent0">Gedwarsboom deur die daagliks-drukkende las,</div>
<div class="verse indent0">Wat moeg maak en wat afmat, kan dit wees</div>
<div class="verse indent0">Dat verder peil vir ons onmoontlik is,</div>
<div class="verse indent0">En laer lot as skamel deel genoeg?</div>
<div class="verse indent0">So mag dit wees, miskien, dat Afrika,</div>
<div class="verse indent0">Soos eenmaal ou Italië, slaaf moet staan—</div><span class="x-ebookmaker-pageno" id="pgepubid00012" title="[12]"><a id="Page_12"></a></span>
<div class="verse indent0">’n Smartekroeg, ’n stuurmanlose skip,</div>
<div class="verse indent0">Ontmeester van sy eie, ’n bordeel.</div>
<div class="verse indent0">So mag dit wees as ons hiernamaals kom</div>
<div class="verse indent0">Diep in die dodeland waar geeste woon</div>
<div class="verse indent0">Wat eenmaal vleis en been op aarde was,</div>
<div class="verse indent0">Dat één ons aantref—één wat bloed van ons</div>
<div class="verse indent0">Op aarde was en vir sy lewensland</div>
<div class="verse indent0">Nog liefde oorhou: „Wat gebeur daarbo?</div>
<div class="verse indent0">Hoe staat dit met my land?” En ons moet sê:</div>
<div class="verse indent0">„Só staat dit met ons land: Verdeel, verspil</div>
<div class="verse indent0">Die kragte wat, verenig, seë bring;</div>
<div class="verse indent0">Vermink die mannemoed, verbreek die mag</div>
<div class="verse indent0">Wat eens die wilde woestheid kon bedwing.”</div>
<div class="verse indent0">En hy wat hoor, sal, soos Sordello, roep:</div>
<div class="verse indent0">„O wee my land, wat tot ’n slaaf versink!”</div>
<div class="verse indent0">So mag dit wees as kind se kinders vra</div>
<div class="verse indent0">Vertelsels uit die jare lank verby</div>
<div class="verse indent0">En luisterend roep: „Hoekom het ons vandag</div>
<div class="verse indent0">Nie wat ons vroeër had nie?”</div>
<div class="verse indent26">Tyd vergeet</div>
<div class="verse indent0">Nie en vergewe nie. Wat Nou vereis,</div>
<div class="verse indent0">Moet Nou geskied; en wie op Later wag,</div>
<div class="verse indent0">Wag op ’n skim wat skaduloos versmelt.</div>
</div>
<div class="stanza">
<div class="verse indent0">O, Moeder, ryk aan smarte, ryk aan moed,</div>
<div class="verse indent0">En ryk beloon deur wat Natuur verspil,</div><span class="x-ebookmaker-pageno" id="pgepubid00013" title="[13]"><a id="Page_13"></a></span>
<div class="verse indent0">Skenk elke seun vir wie jou weelde gee</div>
<div class="verse indent0">Om rykelik die lewe te geniet,</div>
<div class="verse indent0">Die krag om wat geniet word, te betaal</div>
<div class="verse indent0">Met loon wat deur betaling liefde wek.</div>
<div class="verse indent0">Skenk hom die krag wanneer verdeeldheid skei</div>
<div class="verse indent0">Wat vroeër een was, om sy steun te gee</div>
<div class="verse indent0">Om wat verdeel is, weer tot een te maak.</div>
<div class="verse indent0">Tas met jou hand sy onsiende oë aan,</div>
<div class="verse indent0">Dat hy, soos Saul van Tarsus, weer kan sien</div>
<div class="verse indent0">Die doel wat dieper as die skynsel lê.</div>
<div class="verse indent0">Jy, Moeder, jy besit die mag! Jy hou</div>
<div class="verse indent0">Hier in jou skoot ’n weelde wat oortref</div>
<div class="verse indent0">Die glorie eens aan Salomo se hof</div>
<div class="verse indent0">Getoon aan verre Skeba se vorstin—</div>
<div class="verse indent0">Wat groter is as al die skatte-prag</div>
<div class="verse indent0">Weleer gehaal deur fabel-genius</div>
<div class="verse indent0">Vanuit die diep smarag-gekleurde see</div>
<div class="verse indent0">En voor die meester neergelê wat hy,</div>
<div class="verse indent0">Gebonde deur sy eed, as slaaf moes dien.</div>
</div>
<div class="stanza">
<div class="verse indent0">Wie het die reg, as hier die lente leer</div>
<div class="verse indent0">Hoe kort die winter-slaaptyd eintlik is—</div>
<div class="verse indent0">Wie het die reg, as hier die daeraad breek</div>
<div class="verse indent0">In pêrelgrys bevlek met rooi robyn,</div>
<div class="verse indent0">Om t’rug te dink aan winter en aan nag,</div>
<div class="verse indent0">Aan gisteraand se sterre en skemergroen?</div><span class="x-ebookmaker-pageno" id="pgepubid00014" title="[14]"><a id="Page_14"></a></span>
<div class="verse indent0">O glorie-songloed, wat jou goud verspil</div>
<div class="verse indent0">Die ooste oor, en van die bergrand maak</div>
<div class="verse indent0">’n Kroon wat skitter met besielde prag,</div>
<div class="verse indent0">Wie durf die donker aanroep en verbeel</div>
<div class="verse indent0">Dat duister en dood oorwinning sal behaal?</div>
</div>
<div class="stanza">
<div class="verse indent0">Die dag breek aan. In doringbosstruik en riet,</div>
<div class="verse indent0">En slanke wilger wat oor water treur,</div>
<div class="verse indent0">Ontwaak die koor van vinke in môrevreug.</div>
<div class="verse indent0">Die blom voel op die veld sy lewenssap</div>
<div class="verse indent0">En werp sy geur uit om die dag te groet.</div>
<div class="verse indent0">Hier is ’n tuin van weelde, wierook-vol—</div>
<div class="verse indent0">Wilde skildpadbossies in bloei, en geel slangwortel.</div>
<div class="verse indent0">En rooi rabas, en goudgeel stekeltee,</div>
<div class="verse indent0">En rankende bitterappels in die sand,</div>
<div class="verse indent0">En droedaskruid wat op die droogte teer,</div>
<div class="verse indent0">Met sieketroos en wilde kamomille,</div>
<div class="verse indent0">Graweelkruid, roosmaryn, en ramenas,</div>
<div class="verse indent0">Bospeper, velskoenblaar, en in die vlei</div>
<div class="verse indent0">Die maerman sonder blomme, en boesmangras.</div>
<div class="verse indent0">Nou punt op punt en streek op streek verloor</div>
<div class="verse indent0">Die veld sy grys; en waar die skadu was,</div>
<div class="verse indent0">Daar skyn die son, en deur sy glans gelok</div>
<div class="verse indent0">Kom koggelman en geitjie uit hul skeur</div>
<div class="verse indent0">Om op die goud-bestraalde klip te speel;</div>
<div class="verse indent0">En elke bos word lewendig met die lied</div>
<div class="verse indent0">Van duisend sangertjies wat tjilp en fluit</div><span class="x-ebookmaker-pageno" id="pgepubid00015" title="[15]"><a id="Page_15"></a></span>
<div class="verse indent0">’n Welkom vir die dag wat hier begin.</div>
<div class="verse indent0">’n Somer-daeraad! Waar die berge skerp</div>
<div class="verse indent0">Die lang gelykte van die ooste breek</div>
<div class="verse indent0">Met bult en kop en wind-gekerfde tand,</div>
<div class="verse indent0">Daar straal ’n gloed van grys en perlemoen,</div>
<div class="verse indent0">Met hiasintpunte en vlekke van vermiljoen,</div>
<div class="verse indent0">Wat lewe en bewe en skitter en skyn van kleur,</div>
<div class="verse indent0">En breek tot laaiende vlamme van rooi goud,</div>
<div class="verse indent0">Waarteen die donker purper van die rand</div>
<div class="verse indent0">In somber glorie-prag as skadu staan.</div>
<div class="verse indent0">En in die voorgrond, pêrelgrys en groen,</div>
<div class="verse indent0">Lê leegte en laagland, dou-benat en dof,</div>
<div class="verse indent0">Gesluier deur bewende môremis wat rys,</div>
<div class="verse indent0">Uit slaap gewek en vogtige drome-rus,</div>
<div class="verse indent0">Half sku die hemel in, om daar te kry</div>
<div class="verse indent0">Hulp van die wolke wat die klowe dek,</div>
<div class="verse indent0">En nuwe vog wat, vrugbaar vir die reën,</div>
<div class="verse indent0">Die laagland en die leegte later voed</div>
<div class="verse indent0">Met nuwe lewe vir ’n nuwe tyd.</div>
</div>
<div class="stanza">
<div class="verse indent2">O swanger grond en moeder-liewe turf,</div>
<div class="verse indent0">Wat in jou skoot die tere kiem bewaar</div>
<div class="verse indent0">Met warme liefde, tot die wonderwerk</div>
<div class="verse indent0">Verrig is en die groen spriet son-toe worstel—</div><span class="x-ebookmaker-pageno" id="pgepubid00016" title="[16]"><a id="Page_16"></a></span>
<div class="verse indent0">O Moeder, oud en wys deur wat die tyd</div>
<div class="verse indent0">Vrygéwend gee in rykste owerskot</div>
<div class="verse indent0">Deur ondervinding eeue deur geleer</div>
<div class="verse indent0">En eeue deur herhaal, gee lig, en lag</div>
<div class="verse indent0">’n Welkomsgroet wat hoop en sterkte bring,</div>
<div class="verse indent0">En tot geduld en nuwe werkkrag spoor!</div>
</div>
</div>
</div>
</body></html>
