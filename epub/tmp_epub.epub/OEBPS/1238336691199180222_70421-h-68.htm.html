<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>
      Dingaansdag | Project Gutenberg
    </title>
<link href="851617805414708371_cover.jpg" id="id-8049961075215674953" rel="icon" type="image/x-cover"/>
<link href="0.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.34 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="chapter">
<p><span class="x-ebookmaker-pageno" id="pgepubid00145" title="[145]"><a id="Page_145"></a></span></p>
<h2 class="nobreak" id="LXIV">LXIV.</h2>
</div>
<div class="poetry-container">
<div class="poetry">
<div class="stanza">
<div class="verse indent0">Die beste wat Natuur ons skink,</div>
<div class="verse indent2">Die grootste wat ’n mens verdien,</div>
<div class="verse indent2">Is dat sy oog die rykdom sien</div>
<div class="verse indent0">Van gras wat bloei, van son wat blink.</div>
</div>
<div class="stanza">
<div class="verse indent0">Die swaarste wat die mens moet dra,</div>
<div class="verse indent2">Is dat sy oog sy werk vergeet,</div>
<div class="verse indent2">En hoe om reg te sien nie weet,</div>
<div class="verse indent0">En hulp van hand en harsings vra.</div>
</div>
<div class="stanza">
<div class="verse indent0">Maar hy kan wens sy oog is blind</div>
<div class="verse indent2">Wat so ’n gruwel-ding moet skou—</div>
<div class="verse indent2">Die naarste wat die waarheid hou—</div>
<div class="verse indent0">Die lyk van ’n vermoorde kind.</div>
</div>
<div class="stanza">
<div class="verse indent0">O slanke wese, rein as reën</div>
<div class="verse indent2">Wat van die winter-wolke stort,</div>
<div class="verse indent2">Onskuldig, vóór die wêreld word</div>
<div class="verse indent0">Jou bank waarvan jy skuld kan leen!</div><span class="x-ebookmaker-pageno" id="pgepubid00146" title="[146]"><a id="Page_146"></a></span>
</div>
<div class="stanza">
<div class="verse indent0">O skitterende ogies lig geverf</div>
<div class="verse indent2">Met wat van siel ons oorhou van</div>
<div class="verse indent2">Gods groter siel, waarvan die man</div>
<div class="verse indent0">Maar min behou voordat hy sterf!</div>
</div>
<div class="stanza">
<div class="verse indent0">Daarin was liefde, louter, rein,</div>
<div class="verse indent2">Omhelsend soos die moedersee,</div>
<div class="verse indent2">Of soos die engel Gabriël gee</div>
<div class="verse indent0">Aan sondaars wat voor hom verskyn.</div>
</div>
<div class="stanza">
<div class="verse indent0">Daarin was lewe, laggende laai,</div>
<div class="verse indent2">Die perd se draf, die bok se spring,</div>
<div class="verse indent2">Die voël se vreug wat juigend sing,</div>
<div class="verse indent0">Die vis se duik, die slang se swaai.</div>
</div>
<div class="stanza">
<div class="verse indent0">Die reinste onskuld, skaamteloos—</div>
<div class="verse indent2">As skaamte skuld is—was daarin;</div>
<div class="verse indent2">Die krag om skoonheid te bemin</div>
<div class="verse indent0">Sonder om vir dié krag te bloos.</div>
</div>
<div class="stanza">
<div class="verse indent0">Daarin was wete onbewus</div>
<div class="verse indent2">Van wat nog vóór die lewe lê—</div>
<div class="verse indent2">Die kennis wat vir kinders sê</div>
<div class="verse indent0">Genoeg om twyfel-angs te sus.</div>
</div>
</div>
</div>
</body></html>
