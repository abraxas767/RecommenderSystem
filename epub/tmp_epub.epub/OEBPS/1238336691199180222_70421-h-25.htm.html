<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>
      Dingaansdag | Project Gutenberg
    </title>
<link href="851617805414708371_cover.jpg" id="id-8049961075215674953" rel="icon" type="image/x-cover"/>
<link href="0.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.34 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="chapter">
<p><span class="x-ebookmaker-pageno" id="pgepubid00058" title="[58]"><a id="Page_58"></a></span></p>
<h2 class="nobreak" id="XXI">XXI.</h2>
</div>
<div class="poetry-container">
<div class="poetry">
<div class="stanza">
<div class="verse indent0">Agteros, beur teen die bulte op,</div>
<div class="verse indent2">Die droë sand deur en die holtes af!</div>
<div class="verse indent2">Draf oor die krom klein paadjies, draf,</div>
<div class="verse indent0">Vlaktes oor in jou gou galop!</div>
<div class="verse indent2">Agteros, beur dat die trektou kraak,</div>
<div class="verse indent0">Dat buikplank kreun en wa-rem sing,</div>
<div class="verse indent0">En elke boutjie en skroefie bring</div>
<div class="verse indent2">’n Deel aan die koorgesang as taak—</div>
<div class="verse indent0">Drifte deur en vlaktes oor,</div>
<div class="verse indent2">Berge, bulte op en af,</div>
<div class="verse indent0">Waar die lang tamboekiegras versmoor</div>
<div class="verse indent2">Hoë land, lae land—agteros, draf!</div>
<div class="verse indent0">Voort op jou reis na die noorde—voort</div>
<div class="verse indent0">Na ’n betere tuiste, ’n mooiere oord!</div>
<div class="verse indent2">Draf deur die mollige, sagte sand,</div>
<div class="verse indent2">Die stowwerige dons van ’n nuwe land!</div>
<div class="verse indent0">Agteros, beur as die wiele raak</div>
<div class="verse indent2">Vas in die modder—’n martelwerk!</div>
<div class="verse indent0">Beur en trek dat die rieme kraak—</div>
<div class="verse indent2">Rieme en wiele is baie sterk;</div><span class="x-ebookmaker-pageno" id="pgepubid00059" title="[59]"><a id="Page_59"></a></span>
<div class="verse indent0">Vas en stewig en goed beproef</div>
<div class="verse indent0">Spyker en bout en gedraaide skroef;</div>
<div class="verse indent2">Beste hart van die beste hout,</div>
<div class="verse indent2">Sonder kraak en sonder fout,</div>
<div class="verse indent0">Sterk genoeg om deur te staan</div>
<div class="verse indent2">Knikspoor-skok en bulte-stamp,</div>
<div class="verse indent2">Somerbars en winterkramp,</div>
<div class="verse indent0">Wind se terge, hael se slaan—</div>
<div class="verse indent2">Beur maar, agteros, beur maar op,</div>
<div class="verse indent0">Die opdraand boontoe, die afdraand af!</div>
<div class="verse indent0">Draf waar daar glad nie ’n pad is nie, draf</div>
<div class="verse indent2">Die wêreld oor in jou gou galop,</div>
<div class="verse indent0">Noord-toe, oos-toe, na die blou</div>
<div class="verse indent2">Wat skitter en skyn nog myle ver,</div>
<div class="verse indent2">Waar wilde bosse die weg versper,</div>
<div class="verse indent0">En wilde gedierte die poorte hou!</div>
<div class="verse indent2">Draf deur die stowwerige, sagte sand</div>
<div class="verse indent2">Na ’n nuwe land, ’n vrye land!</div>
</div>
</div>
</div>
</body></html>
