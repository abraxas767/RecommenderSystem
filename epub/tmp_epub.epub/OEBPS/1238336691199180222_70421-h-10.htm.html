<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>
      Dingaansdag | Project Gutenberg
    </title>
<link href="851617805414708371_cover.jpg" id="id-8049961075215674953" rel="icon" type="image/x-cover"/>
<link href="0.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.34 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="chapter">
<p><span class="x-ebookmaker-pageno" id="pgepubid00028" title="[28]"><a id="Page_28"></a></span></p>
<h2 class="nobreak" id="VI">VI.</h2>
</div>
<div class="poetry-container">
<div class="poetry">
<div class="stanza">
<div class="verse indent0">Die blou rook borrel uit die pyp,</div>
<div class="verse indent2">Die kostelike Kango smelt—</div>
<div class="verse indent2">Rookofferande vir die veld</div>
<div class="verse indent0">Wat wit lê onder môreryp.</div>
</div>
<div class="stanza">
<div class="verse indent0">En oom en neef drink om die vuur</div>
<div class="verse indent2">Die môre-kommetjie koffie uit.</div>
<div class="verse indent2">Vóór nog die eerste bergswaal fluit,</div>
<div class="verse indent0">En vóór die son sy strale stuur.</div>
</div>
<div class="stanza">
<div class="verse indent0">Die vierde skof lê agter ver—</div>
<div class="verse indent2">Ver agter lê die ouersplaas</div>
<div class="verse indent2">Versluier in ’n newelwaas</div>
<div class="verse indent0">En van die vryheid afgesper.</div>
</div>
<div class="stanza">
<div class="verse indent0">Gedagte brug die ruimte oor</div>
<div class="verse indent2">En kruip eergister-toe terug,</div>
<div class="verse indent2">Toe in die môreskemer-lug</div>
<div class="verse indent0">Die daggroet van die vinkekoor</div><span class="x-ebookmaker-pageno" id="pgepubid00029" title="[29]"><a id="Page_29"></a></span>
</div>
<div class="stanza">
<div class="verse indent0">Nog borrelend verkondig het</div>
<div class="verse indent2">Dat daar ’n huisplek was en plaas</div>
<div class="verse indent2">Nog half gehul in newelwaas</div>
<div class="verse indent0">En nog nie van sy troon ontset.</div>
</div>
<div class="stanza">
<div class="verse indent0">Die ou, ou woonplaas met sy skuur,</div>
<div class="verse indent2">In huislike eenvoud, sedig, stil,</div>
<div class="verse indent2">Waaroor die leweriksdeuntjie tril,</div>
<div class="verse indent0">Waarop die glorie-veldson gluur;</div>
</div>
<div class="stanza">
<div class="verse indent0">Met hier en daar ’n os wat wei,</div>
<div class="verse indent2">’n Perd wat in die rondte kyk,</div>
<div class="verse indent2">Met weilandveld in weelde ryk,</div>
<div class="verse indent0">En klompies skape in die vlei.</div>
</div>
<div class="stanza">
<div class="verse indent0">En stil, bedaard was alles daar;</div>
<div class="verse indent2">En rustig, vreedsaam elke nag,</div>
<div class="verse indent2">En sonder voorval was die dag,</div>
<div class="verse indent0">Om al die vrede op te spaar.</div>
</div>
<div class="stanza">
<div class="verse indent0">En hier, wat bied die toekoms aan?</div>
<div class="verse indent2">Wat môre of oormôre? wat</div>
<div class="verse indent2">Die dag daarna? die dae sat</div>
<div class="verse indent0">Van droefnis tot die tyd vergaan?</div><span class="x-ebookmaker-pageno" id="pgepubid00030" title="[30]"><a id="Page_30"></a></span>
</div>
<div class="stanza">
<div class="verse indent0">Wat lê daar vóór, waar teen die blou</div>
<div class="verse indent2">Die bulte hulle eind’loos strek?</div>
<div class="verse indent2">Wat verder as die laerplek</div>
<div class="verse indent0">Waar oom en neef vergadering hou?</div>
</div>
<div class="stanza">
<div class="verse indent0">Wie kan dit sê? Wie weet hoe wyd</div>
<div class="verse indent2">Die Noodlot met sy vlerke klap,</div>
<div class="verse indent2">As teken van sy koningskap,</div>
<div class="verse indent0">Vir elke ding en daad bereid?</div>
</div>
</div>
</div>
</body></html>
