<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>Boesman-Stories: Deel III. Die Boesman self, sy sedes, gewoontes en bekwaamhede</title>
<meta content="tei2html.xsl, see https://github.com/jhellingman/tei2html" name="generator"/>
<meta content="Gideon Retief von Wielligh (1859–1932)" name="author"/>
<link href="5581231292449510179_d3cover.jpg" id="id-7374541945027500386" rel="icon" type="image/x-cover"/>
<meta content="Gideon Retief von Wielligh (1859–1932)" name="DC.Creator"/>
<meta content="Boesman-Stories: Deel III. Die Boesman self, sy sedes, gewoontes en bekwaamhede" name="DC.Title"/>
<meta content="af" name="DC.Language"/>
<meta content="text/html" name="DC.Format"/>
<meta content="Project Gutenberg" name="DC.Publisher"/>
<meta content="San (African people) -- Folklore" name="DC:Subject"/>
<meta content="Tales -- Africa, Southern" name="DC:Subject"/>
<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.33 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="body"><div class="div1 chapter" id="ch60"><span class="pageNum">[<a class="pginternal" href="330045445424065662_63998-h-0.htm.html#xd30e245">Inhoud</a>]</span><div class="divHead" id="pgepubid00011">
<h2 class="label">No. 60.</h2>
<h2 class="main">Die Boesman as Jagter.</h2>
</div>
<div class="divBody">
<p class="first notice"><i>OPMERKINGS:—In hierdie Verhaal ontmoet ons die Boesman op sy regte plek. Ons kan nie
glo dat enige nasie hom op hierdie gebied kan verslaan nie. Sy planne by die jag is
onbegryplik fyn en skrander. Iemand wat ’n Boesman nog nie in die veld sien jag het
nie, kan hom daarvan geen denkbeeld vorm nie.</i>
</p>
<p>Een voordeel besit die Boesman as jagter: hy is klein van persoon en besit ’n paar
oë om ver en raak te sien soos nog geen ander menseras hom op kan beroem nie. Ook
sy geelbruin kleur is tot sy voordeel; want dit verskil min met die omgewing van die
veld waarin hy sy lewensbestaan moet soek. Van natuur is hy deur al die eeue heen
so gehard dat dit baie vermoeienis vereis om sy kragte uit te put—hierin kom sy ligte
liggaamsbou hom ook tot hulp. Sy uithoudingsvermoë teen honger en dors, hitte en koue
en die grootste ongeriewe oortref ons verstand.
</p>
<p>Sy ingeskape oplettendheid is sy onfeilbare gids. Sy soekende oog is wakkerder as
dié van die wakkerste jaghond. Hy het lankal opgelet dat wild teen die wind op wei
en dat wanneer hul verskrik word, hul teen die windkoers trag te ontvlug. Wel, dit
weet die ander jagters <span class="pageNum" id="pb74">[<a class="pginternal" href="330045445424065662_63998-h-10.htm.html#pb74">74</a>]</span>ook; maar wat hy verder ag op geslaan het, is dat as wild twee stompe hout gekruis
oor mekaar sien lê, of ’n bos met sy wortels na bo sien staan, of volstruisvere aan
’n stok gebind in die grond geplant, bemerk, of soiets gewaar, dat hul dan nie so
na aan daardie plekke wei nie, maar sulke tekens op ’n afstand vermy. Ds. Rorich vertel:
</p>
<p>“Gewaar die Boesman dat wild op ’n ver afstand wei, dan berei hy sy jagveld deur twee
rye van sulke tekens te maak. Die twee rye is so ver van mekaar dat die wild tussen
hul kan opwei. Is alles in gereedheid gebring, dan gaan die jagters tussen die twee
rye van tekens gate in die grond grawe, waarin hul plat gaan lê, sodat die wild hul
nie kan gewaar nie. Ander Boesmans, ook sommige van die meide, stap in ’n bepaalde
rigting om die wild, sonder hul skrik te maak, na die jagters aan te keer. Hierdie
verrigting vereis baie oefening en oplettendheid. Die aandrywers vertoon hul op ’n
afstand, sodat die wild genoodsaak word om in die rigting te wei waar die jagters
vir hulle klaarlê. As ’n mens sien hoe knap dit uitgevoer word, staan sy verstand
amper stil.
</p>
<p>Wei-wei kom die wild nader tot hul tussen die twee rye tekens is. Die jagters wag
tot algar ’n kans het of ’n kans kan kry. Uit hulle wegkruipplekke vlie een pyl na
die ander sonder gedruis deur die lug en tref sy mikpunt. Die wild sien hoe van hulle
maats spring en spartel—so neem hul die vlug, dog verskeie van hulle het in die slag
gebly en val in die hande van die skrander jagters. Ieder man se pyle is gemerk—dus
weet hy watter bok hy vir hom moet toeëien.
<span class="pageNum" id="pb75">[<a class="pginternal" href="330045445424065662_63998-h-10.htm.html#pb75">75</a>]</span></p>
<p></p>
<div class="figure d3p075width"><span id="id-1251172086936919312">BOESMANS BEKRUIP SPRINGBOKKE.</span><p class="figureHead">BOESMANS BEKRUIP SPRINGBOKKE.</p>
</div><p>
<span class="pageNum" id="pb77">[<a class="pginternal" href="330045445424065662_63998-h-10.htm.html#pb77">77</a>]</span></p>
<p>Hierdie plan van aanval is nie die enigste kunsgreep waarmee Boesmans hul bedien nie.
Dr. Bleek vertel ons van ander planne, wat in sy boek te vinde is.
</p>
<p>Die springbok is die moeilikste wild om onder pylskot te kry—so moet vir hom baie
fyn planne gemaak word. So is die jagter verplig om hom op een of ander manier te
vermom en op ’n baie skelm manier weg te kruip.
</p>
<p>Boesmans maak wat <i>bekruipmusse</i> genoem word; verder vermom hy sy liggaam met vasbind van bossies om sy liggaamsdele,
sodat hy presies nes ’n bossie lyk. Daar wild fyn van ruik is, moet hy die windkoers
waarneem om altyd onderkant of dwars teen die wind te bly; want kry die wild die ruik
van sy vyand, dan neem hy die vlug.
</p>
<p>Verder bedien hy hom van die velle van wild om dié om sy liggaam te trek. So neem
hy die afgeslagte vel van ’n volstruis en gord dit om sy lyf; in die nek steek hy
’n stok, met sy hand kan hy die nek na die grond toe laat sak of oplig—net soos ’n
volstruis doen as hy wei. In dié houding kom hy nader en nader tot hy die voëls of
wild onder pylskot het. Dog dit alles moet op ’n handige manier uitgevoer word, daar
wild ewe oplettend as sy vyande is; word die plan onhandig uitgevoer, dan ontdek die
wild die bedrogspel en neem die vlug. So kan ons goed verstaan hoe die kinders in
die ledige ure geoefen word om sulke bedrywe knaphandig uit te voer. Dit leer hul
as hul nog jonk is.
</p>
<p>Daar die Boesman so gehard is en so baie vermoeienis kan trotseer, so weet hy om hiervan
gebruik te maak om <span class="pageNum" id="pb78">[<a class="pginternal" href="330045445424065662_63998-h-10.htm.html#pb78">78</a>]</span>sy uithoudingsvermoë te meet teen diere wat nie water drink nie. Die springbok en
die haas behoort tot sulke diere. In tyd van droogte besit die plante nie baie sappe
nie—dus as sulke diere op die warmste van die dag vermoei word, kry hul gou dors en
raak dus kapot en gee in as die druk te sterk op hulle kom. Dit alles verstaan die
Boesman; hy sorg dat hy water by hom het en begin sy agtervolgingshardloop na hy ’n
seker bok vir hom uitgekies het. Hy agtervolg die bok op die warmste van die dag.
Hy het die voordeel om soms ’n korter pad te hol as die bok met ’n draai loop. Sodra
die bok mislik word en tekens daarvan gee, weet die Boesman dat die dier nou ingee.
Spoedig oormeester hy sy stuk wild—maar praat nie van sy eie vermoeienis nie. Watter
mens sal dit nog vir ’n Boesman nadoen? ’n Haas is makliker om op hierdie manier baas
te raak, dog ons, witmense, kan hierdie plan vir uitvoer maar uit ons kop laat.
</p>
<div class="figure floatLeft d3p078width"><span id="id-3785033226904557749">Vangstrik vir Voëls.</span><p class="figureHead">Vangstrik vir Voëls.</p>
</div><p>
</p>
<p>Vir voëls word wippe en strikke van allerlei soorte gestel, ook bedien hul vir hulle
van die maak van vanggate deur ’n diep gat in die grond te grawe, dit met latte, gras
en grond te oordek; dus, as ’n dier daarop trap, val hy binne-in.
<span class="pageNum" id="pb79">[<a class="pginternal" href="330045445424065662_63998-h-10.htm.html#pb79">79</a>]</span></p>
<p>Meerkatte word gevang deur ’n ent van die gate af te gaan lê; sodra die meerkatte
gaan wei en op ’n afstand in die veld is, bestorm die Boesmans die gate, stop algar
behalwe een toe, dan gee hul effe pad; die meerkatte bestorm die gate en wil by die
een gat in, alwaar hul gevang word.
</p>
<div class="figure d3p079width"><span id="id-6291975598223228110">JAG OP MEERKATTE.</span><p class="figureHead">JAG OP MEERKATTE.</p>
</div><p>
<span class="pageNum" id="pb83">[<a class="pginternal" href="330045445424065662_63998-h-10.htm.html#pb83">83</a>]</span></p>
</div>
</div>
</div></body></html>
