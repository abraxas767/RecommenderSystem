<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>Boesman-Stories: Deel II. Dierstories en ander verhale</title>
<meta content="tei2html.xsl, see https://github.com/jhellingman/tei2html" name="generator"/>
<meta content="Gideon Retief von Wielligh (1859–1932)" name="author"/>
<link href="1059027638816744483_d2cover.jpg" id="id-7230156024508080425" rel="icon" type="image/x-cover"/>
<meta content="Gideon Retief von Wielligh (1859–1932)" name="DC.Creator"/>
<meta content="Boesman-Stories: Deel II. Dierstories en ander verhale" name="DC.Title"/>
<meta content="af" name="DC.Language"/>
<meta content="text/html" name="DC.Format"/>
<meta content="Project Gutenberg" name="DC.Publisher"/>
<meta content="San (African people) -- Folklore" name="DC:Subject"/>
<meta content="Tales -- Africa, Southern" name="DC:Subject"/>
<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.33 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="body"><div class="div1 chapter" id="ch44"><span class="x-ebookmaker-pageno" id="pgepubid00048" title="[Inhoud]"><a class="pginternal" href="7760159042380897766_63493-h-0.htm.html#xd29e308" title="Inhoud"></a></span><div class="divHead" id="pgepubid00049">
<h2 class="label">No. 44.</h2>
<h2 class="main">Ystervark en Vlermuis.</h2>
</div>
<div class="divBody">
<p class="first notice"><i>OPMERKINGS:—Hierdie storie vertel ons iets oor die gewoontes en geaardheid van <span class="corr" id="xd29e1488" title="Bron: Yystervark">Ystervark</span> en Vlermuis. Ook word iets omtrent Uil vermeld.</i>
</p>
<p class="xd29e1492"><span class="xd29e1492init">D</span>aar was in die ou dae ’n ou Boesman en sy ou vrou wat aan die ou geslag behoor het,
en hulle het ’n kleinjong en ’n kleinmeidjie as enigste kinders gehad. Toe die moeder
sterf, was die kleinmeidjie nog baie jonk en begin net rond te loop; maar die kleinjong
was al so groot dat hy goed kan rondhardloop en sy ouers met klein handreikinkies
kan help. Maar nou is hulle wesies.
</p>
<p>Ná ’n ruk neem die Boesman vir hom ’n ander vrou. Sy was ’n jong meid en het nie baie
van ander mense se kinders gehou nie; so het haar twee stiefkinders dit maar nie alte
lekker onder haar behandeling gekry nie. Vir die kleinjong het sy ekspres op velle
van springbokke laat speel, en het die boog wat sy vader vir hom gemaak het, met vleis
van springbokke gesmeer. Daarom het die gees van die springbokke so in die kleinjong
en sy boog getrek dat al die springbokke vir hom bang was en hom nooit ’n kans gegee
het om naby hulle te kom nie. Maar die seun <span class="x-ebookmaker-pageno" id="pb146" title="[146]"><a class="pginternal" href="7760159042380897766_63493-h-19.htm.html#pb146" title="146"></a></span>was net soos sy pa—baie vlytig—en het baie pyle, klein en groot, gemaak. Maar met
hulle op ’n afstand raakskiet, was net verniet. Vir die arme meisiekind het die stiefmoeder
totaal verwaarloos en het haar baie honger laat ly; die arme kind het meestal van
goggatjies en vlieë moes lewe. Die vader se raas en rusiemaak oor die slegte behandeling
van sy kinders het niks gehelp nie. Hy is die meeste van die tyd in die veld om te
jag om vir hulle kos te soek. Kom hy tuis, dan het hy so goed en lief as hy in staat
was, vir sy kinders gesorg.
</p>
<p>Maar daar was geen groei in sy kinders nie; hulle was en bly maar twee brokkies van
die menslike geslag.
</p>
<p>Een aand toe dit skemer word, stap die stiefmoeder na die hutte van haar bure om te
gaan dans; want daar was baie heuning daardie dag uitgehaal en na daardie hutte toe
gebring. Die vader van die twee kinders het ook ’n sakvol heuning gekry; maar hy was
nog in die veld, op pad huis-toe. So sit sy twee kinders alleen tuis.
</p>
<p>Die gestorwe eie moeder van die twee kinders stuur toe vir Uil na haar kinders toe.
Uil is ’n towenaar en kan hom in ’n man of uil verander. En hy doen hom toe voor as
die regte vader van die kinders. Hy neem die twee kinders met hom saam na die klipkranse
waar hy woon. Hy gee hul toe veldkos en veldvrugte, wat daar baie van was; dog die
kleinmeidjie was maar te gewend om goggatjies te eet, sodat sy liewers haar gewone
kos verkies as veldkos. So verander Uil die seun in ’n ystervark; sy pyle, wat baie
was, verander hy in penne, wat in die karos van die kleinjong bly vassteek, sodat
niemand hom durf <span class="x-ebookmaker-pageno" id="pb147" title="[147]"><a class="pginternal" href="7760159042380897766_63493-h-19.htm.html#pb147" title="147"></a></span>aanrand nie. En die meidjie verander hy in ’n vlermuis, wat van goggatjies, tot vandag
toe nog, lewe. Hy wys hul toe ’n spelonk aan om in te woon. Ystervark kruip in ’n
skeur, en Vlermuis gaan bo aan die gewelf van die spelonk hang.
</p>
<p>Voor die towenaar hul verander het, het hy hul eers verbied om weer terug na die hut
van hulle ouers te gaan; en ná hy hul verander het, het hy hul vuurvliegies gegee
om te eet, sodat hul goed in die donker kan sien. Van toe af kan hul net in die nag
sien en was blind in die dag as die son skyn. Kom hul in die daglig uit, dan hol Ystervark
teen die klippe en bosse vas, en Vlermuis vlie teen bome en rotse aan, waardeur hul
baie seer kry.
</p>
<p>Van daardie tyd af woon Ystervark en Vlermuis saam in gate.
</p>
<p>Die ou towenaar het hom dadelik weer in ’n uil verander; ook het hy die afgestorwe
moeder van die twee in ’n ander soort uil verander, sodat sy snags haar kinders kan
sien en vir hulle besoeke bring. Sy gaan toe bo in die krans in ’n klipskeur slaap
wanneer dit dag is, terwyl haar kinders onder die krans in die grot en klipskeur gedurende
die dag hulle rus neem.
</p>
<p>Saans as die son ondergegaan is, as een ster ná die ander dof aan die hemel begin
te vertoon, is die moeder-uil die eerste om haar plek te verlaat. Voor sy uit haar
skuilplek kom, open sy haar groot oë, rek dit sku vir die lig oop en kyk of dit dalkies
nog te lig is. Vind sy dat daar nog te baie lig is, dan byt-byt sy met haar bek asof
sy wil vra: „Wanneer word dit dan regtig donker? Ek het mos <span class="x-ebookmaker-pageno" id="pb148" title="[148]"><a class="pginternal" href="7760159042380897766_63493-h-19.htm.html#pb148" title="148"></a></span>al baie honger.” Sy gee ’n lui gaap, knyp haar oë vir ’n rukkie dig toe om nog ’n
bietjie te sit en wag. Is dit naderhand donker genoeg na haar sin, dan verlaat sy
met ’n gil haar plek en gaan naby in ’n boom sit om te kyk of dit nou regtig donker
genoeg is. Sy vlie weer verder, en dan weer verder, tot sy ver is. Gewaar sy ’n slapende
voëltjie, dan pak sy hom; of sien sy ’n muis, dan val sy op hom aan en sluk hom heel
in. Dog die toestand waarin haar twee weeskinders verkeer, grief haar diep; en af
en aan gee sy ’n diep kreun, asof iets haar hart erg pynig.
</p>
<p>Daarna kom Vlermuis met haar klein karossie uit. Sy hou met haar handjies twee punte
vas om as vlerkies to dien. Vrolik vladder sy deur die lug en begin dadelik die muskiete
en klein goggatjies wat rondvlie, te vang. Onder die oorhangpunte van die krans soek
sy spinnekoppe en vlieë; ook die spinnerakke tussen bosse versuim sy nie om te deursnuffel
nie. En al wat in die gogga-soort daaraan kleef, is hare.
</p>
<p>Arrie, wag, hier kom Ystervark uit. Hy luister of hy niks hoor nie. Daarvoor staan
hy botstil; want hy kan baie fyn hoor. Voetjie-vir-voetjie, sonder raas, gaan hy voort—altyd
met die neus teen die wind op; want net so fyn as sy gehoor is, net so skerp is sy
ruik ontwikkel. Hy ruik hierdie kant toe, dan weer daardie kant toe om seker te maak
of alles veilig is. Ag hy dit raadsaam, dan stap hy huiwerig voort; want hy hou hom
nog altyd gereed om kortom na sy nes om te spring as ’n gevaar hom skielik bedreig.
Al die tyd vladder sy sustertjie, Vlermuis, vrolik oor hom in die lug. Sy is bly om
hom weer te sien.
<span class="x-ebookmaker-pageno" id="pb149" title="[149]"><a class="pginternal" href="7760159042380897766_63493-h-19.htm.html#pb149" title="149"></a></span></p>
<p>Saam gaan hulle veld-toe; hy grawe veldkos, sy vergas haar nog steeds aan die vlieënde
goggatjies. Hulle slaan ag op die sterre en melkweg om te weet wanneer dit weer dag
sal word; dan moet hul tuis wees—nog voor die eerste ligstrale die dagbreek aankondig.
</p>
<p>Vlermuis is veilig, want sy kan so lugtig met haar karosse deur die lug omkantel en
ronddartel. Maar Ystervark glad nie—al het hy al sy pyle (penne) met hom meegebring.
Hy kan met sy pyle maar net ’n klein entjie ver skiet. (Dis ’n Hottentot- en Boesman-bygeloof.)
Maar ver kan hy glad nie skiet nie.
</p>
<p>Wag, hier kom Jakkals aan. Ystervark gaan stilletjies met sy kop in die bos staan,
en hy wys sy penne. Jakkals kom agter verby. Ystervark is klaar en los ’n paar van
sy pyle (penne) op Jakkals en neem die vlug. Hy vlug in ’n nou gat—kop na voor en
die punte van sy penne na agter—en staan in verdediging klaar vir Jakkals. As Jakkals
goed oortuig is dat dit nou neusie-verby is met hom, dan draai hy droë-bek om en vat
sy ou gewone draffie glad in ’n ander koers om iets beters te gaan soek.
</p>
<p>As Ystervark bemerk dat alles weer veilig is, dan begin hy weer veldkos te grawe tot
hy genoeg het. Al die tyd hou hy die sterre en melkweg (of hemelstraat) in die oog
om te sien hoe lank hy nog kan wei, rondslenter en plesier neem.
</p>
<p>Vlermuisie word haastig en roep hom om te kom om huis-toe te gaan. Ewe plesierig maak
sy tuimelinge deur die lug en vat koers na hulle slaapplek toe; want die sterre en
melkweg lê in die posiesie om die spoedige aanbreek van <span class="x-ebookmaker-pageno" id="pb150" title="[150]"><a class="pginternal" href="7760159042380897766_63493-h-19.htm.html#pb150" title="150"></a></span>die skimmeldag aan te kondig—en dan moet hul al veilig op hulle rusplek wees.
</p>
<p>Ystervark volg; want hy weet as Vlermuis trek, dan is dit tyd om nie langer te versuim
nie. As hy naby sy nes kom, stap hy eers om en om tot hy onderkant die wind kom om
te ruik of dit daar by sy nes nog alles veilig is. Hy het sy toorgoed om sy voorlêers
aan slaap te maak.
</p>
<p>Maar die Boesmans ken al die laaie van Ystervark. Hulle wat by die bek van die nes
voorlê, voel so vaak dat hul nie hulle oë langer kan oophou nie. Dog hul weet dat
dit Ystervark se paljas is; so probeer hul hard om nie te roer of te slaap nie. Hulle
gewaar vir Ystervark—hulle skiet, die pyl tref, en daar het hul hom! Maar gewaar Ystervark
vir hulle die eerste, en vroegtydig, dan is dit Piet-se-twak met hulle: Ystervark
neem die spat, en dis dan die laaste sien van die blikkantien!
<span class="x-ebookmaker-pageno" id="pb153" title="[153]"><a class="pginternal" href="7760159042380897766_63493-h-19.htm.html#pb153" title="153"></a></span></p>
</div>
</div>
</div></body></html>
