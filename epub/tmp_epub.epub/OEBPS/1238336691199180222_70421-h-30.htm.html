<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>
      Dingaansdag | Project Gutenberg
    </title>
<link href="851617805414708371_cover.jpg" id="id-8049961075215674953" rel="icon" type="image/x-cover"/>
<link href="0.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.34 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="chapter">
<p><span class="x-ebookmaker-pageno" id="pgepubid00068" title="[68]"><a id="Page_68"></a></span></p>
<h2 class="nobreak" id="XXVI">XXVI.</h2>
<p class="center">WOLRAAD WOLTEMADE.</p>
</div>
<div class="poetry-container">
<div class="poetry">
<div class="stanza">
<div class="verse indent2">Nou ja, jul wil ’n storie hê!</div>
<div class="verse indent2">Wees stil dan, kinders—tjoepstil, hoor!</div>
<div class="verse indent2">Ek sal vir julle ’n storie sê—</div>
<div class="verse indent2">’n Ware storie van ons land.</div>
<div class="verse indent2">Julle is al groot en het verstand</div>
<div class="verse indent2">En sal Oom nie met gekskeer stoor.</div>
</div>
<div class="stanza">
<div class="verse indent2">Want luister! Wat ek nou vertel,</div>
<div class="verse indent2">Is iets wat ons geslag moet weet—</div>
<div class="verse indent2">Iets waarop nooit ’n mens kan skel,</div>
<div class="verse indent2">Wat julle kinders moet onthou—</div>
<div class="verse indent2">Veral in so’n tyd soos nou</div>
<div class="verse indent2">As alles somar word vergeet.</div>
</div>
<div class="stanza">
<div class="verse indent2">Sy naam was Woltemade—ja,</div>
<div class="verse indent2">Onthou die man se naam maar goed!</div>
<div class="verse indent2">As iemand later vir jou vra:</div>
<div class="verse indent2">„Hoe heet dié kêrel weer, ou boet?”</div><span class="x-ebookmaker-pageno" id="pgepubid00069" title="[69]"><a id="Page_69"></a></span>
<div class="verse indent2">Sê: „Wolraad Woltemade, man,</div>
<div class="verse indent2">Het so sy lewe uitgespan.”</div>
</div>
<div class="stanza">
<div class="verse indent2">Ek het op daardie strand gestaan</div>
<div class="verse indent2">Waarteen die see so gulsig stry;</div>
<div class="verse indent2">En bowe het die dowwe maan</div>
<div class="verse indent2">Sy half verstikte glans versprei</div>
<div class="verse indent2">Oor geel en goud en perlemoen—</div>
<div class="verse indent2">Daar het ’n held sy plig gedoen.</div>
</div>
<div class="stanza">
<div class="verse indent2">Ons het so baie helde nie</div>
<div class="verse indent2">Dat ons daar een van op kan gee—</div>
<div class="verse indent2">Veral ’n man so groot as dié,</div>
<div class="verse indent2">Wat deur sy lewe daardie see</div>
<div class="verse indent2">Gekoop het en homself as pand</div>
<div class="verse indent2">Gegee het vir ons váderstrand.</div>
</div>
<div class="stanza">
<div class="verse indent2">As oor jou kop die koeëls gons</div>
<div class="verse indent2">En om jou heen die slagveld kraak,</div>
<div class="verse indent2">En kruit en stof en rook ’n dons</div>
<div class="verse indent2">Oor jou en al jou maters maak,</div>
<div class="verse indent2">Dan kan jy lig die bobaas speel</div>
<div class="verse indent2">En jou ’n egte held verbeel.</div><span class="x-ebookmaker-pageno" id="pgepubid00070" title="[70]"><a id="Page_70"></a></span>
</div>
<div class="stanza">
<div class="verse indent2">Wat dink jy aan die Toekoms dan?</div>
<div class="verse indent2">Wat steur jy jou aan Klaas of Piet?</div>
<div class="verse indent2">Jan Rap se maat staan selfs sy man</div>
<div class="verse indent2">As Kaffers blaas en Finghoes skiet.</div>
<div class="verse indent2">Met Kaffers, Finghoes, Makketees—</div>
<div class="verse indent2">Dis maklik om ’n held te wees.</div>
</div>
<div class="stanza">
<div class="verse indent2">Maar as dit in jou rustyd kom,</div>
<div class="verse indent2">As oor die see ’n stormwind waai,</div>
<div class="verse indent2">As teen die strand die branders brom</div>
<div class="verse indent2">En selfs die vaste rotse swaai,</div>
<div class="verse indent2">’n Pikswart nag die wêreld oor—</div>
<div class="verse indent2">Dan is die saak wat anders, hoor!</div>
</div>
<div class="stanza">
<div class="verse indent2">Dan moet jy waarlik dapper wees,</div>
<div class="verse indent2">Tot in jou murg, tot in jou siel,</div>
<div class="verse indent2">Om sonder sidder, sonder vrees,</div>
<div class="verse indent2">Jou eie skouers teen die wiel</div>
<div class="verse indent2">Wat in die modder sit, te beur</div>
<div class="verse indent2">En sonder hulp te trek daardeur.</div>
</div>
<div class="stanza">
<div class="verse indent2">Dan gaat dit amper net so hard,</div>
<div class="verse indent2">So opdraand as ’n mens dit kry</div>
<div class="verse indent2">Wat in die wêreld staan apart</div>
<div class="verse indent2">En moedersiel alleen opsy</div>
<div class="verse indent2">Die skorriemorrie teen hom het—</div>
<div class="verse indent2">Dan is om held te wees geen pret.</div><span class="x-ebookmaker-pageno" id="pgepubid00071" title="[71]"><a id="Page_71"></a></span>
</div>
<div class="stanza">
<div class="verse indent2">Maar tog, ek stel die mens daarbo—</div>
<div class="verse indent2">Ja bo Jan Rap se maat of Piet</div>
<div class="verse indent2">Wat net aan heldedade glo</div>
<div class="verse indent2">As Kaffers blaas en Finghoes skiet;</div>
<div class="verse indent2">Hy is ’n egte held wat weet</div>
<div class="verse indent2">Gevare wat Jan Rap vergeet.</div>
</div>
<div class="stanza">
<div class="verse indent0">Dis lankal gelede, al lank, en die jaar en die dag—nou ja</div>
<div class="verse indent0">Dis tog nie so veel van belang, die datum, die dag en die jaar—</div>
<div class="verse indent0">Maar goed, dit was voor jou geboorte, Jan Spens; en as jy my nou vra</div>
<div class="verse indent0">Hoe lank vóór, dan sê ek ek weet nie—jy moet my maar glo, want dis waar.</div>
<div class="verse indent0">Jan Kompanjie was toe ons bobaas; die Engelsman was nog nie hier;</div>
<div class="verse indent0">En Soutrivier—ag dis so lankal—was regtig ’n waterrivier.</div>
<div class="verse indent0">En bo in ou Papendorpstrate het deftige ooms geflankeer</div>
<div class="verse indent0">En sedig en statig gesanik oor handel, die huis, en die weer.</div>
<div class="verse indent0">Hoe bont was dit in die ou dae! Jou broek was van blougroen ferweel,</div>
<div class="verse indent0">Jou hoed was so groot soos ’n emmer; jou baadjie soos kerrie so geel;</div><span class="x-ebookmaker-pageno" id="pgepubid00072" title="[72]"><a id="Page_72"></a></span>
<div class="verse indent0">Die aias was algar uit Indië; die tee was ’n egte Sjinees;</div>
<div class="verse indent0">En Malie se volkies was algar, soos Malie, nog slafies gewees;</div>
<div class="verse indent0">En oor die ou driemaste-skepe het nog die ou driekleur gewaai.</div>
<div class="verse indent0">Net een is nou nog soos hy toe was—dit is die ou blouwaterbaai.</div>
<div class="verse indent0">Genoeg dat jul weet dit was anders.—Nou goed. Op ’n aand in die jaar</div>
<div class="verse indent0">Toe het dit geblits en gedonder—’n mens word daar amper van naar.</div>
<div class="verse indent0">En daar in die baai het die branders, so hoog soos ’n mied ná die oes,</div>
<div class="verse indent0">Die hele boel skepe en skuitjies getakel en byna verwoes.</div>
<div class="verse indent0">En vlak in die see was ’n seilskip—Jong Thomas, ek glo, was sy naam—</div>
<div class="verse indent0">Gestrand op ’n rots onder water, deur kranse van water omraam.</div>
<div class="verse indent0">Toe was daar ’n nare bohasie; die mense die maak ’n lawaai—</div>
<div class="verse indent0">En reg ook: die ou Jong Thomas was propvol met mense gelaai.</div><span class="x-ebookmaker-pageno" id="pgepubid00073" title="[73]"><a id="Page_73"></a></span>
<div class="verse indent0">En groot was die skeur in sy voorkant—so groot dat hy netnou moes sink;</div>
<div class="verse indent0">En kom daar geen hulp vir die mense, dan moet man en muis maar verdrink.</div>
</div>
<div class="stanza">
<div class="verse indent2">Die Jong Thomas was ’n skip</div>
<div class="verse indent2">Solied van bou, met elke rib</div>
<div class="verse indent2">Gespyker vas en dig geteer</div>
<div class="verse indent2">Om see se terge te trotseer,</div>
<div class="verse indent2">Wat sonder skroom van oos na wes,</div>
<div class="verse indent2">Van noord tot suid deur elke bres</div>
<div class="verse indent2">Van brander of van seegolf spring</div>
<div class="verse indent2">En al sy mense veilig bring</div>
<div class="verse indent2">Net na die plek waar hul moet wees—</div>
<div class="verse indent2">’n Skip wat sonder sku of vrees</div>
<div class="verse indent2">Al baie male deur die see</div>
<div class="verse indent2">Geseil het met sy mense mee.</div>
<div class="verse indent2">’n Skip is soos ’n mens: sy lewe</div>
<div class="verse indent2">Is hom vir ewig nie gegewe,</div>
<div class="verse indent2">En eenmaal kom ’n dag of nag</div>
<div class="verse indent2">Wanneer die dood sy aandeel wag.</div>
<div class="verse indent2">Ons is nie op die wêreld hier</div>
<div class="verse indent2">Net soos ’n muggie of ’n mier,</div>
<div class="verse indent2">Waarop geen mens ooit agting stel,</div>
<div class="verse indent2">Waaroor geen siel hom ooit sal kwel.</div>
<div class="verse indent2">Die mier of muggie is vir ons</div>
<div class="verse indent2">Net maar ’n goggatjie wat gons—</div><span class="x-ebookmaker-pageno" id="pgepubid00074" title="[74]"><a id="Page_74"></a></span>
</div>
<div class="stanza">
<div class="verse indent2">’n Korreltjie wat lewendig</div>
<div class="verse indent2">Rondspartel in die skemerlig</div>
<div class="verse indent2">En oorkruip oor die steilste rand—</div>
<div class="verse indent2">Die afgrond van ’n greintjie sand.</div>
<div class="verse indent2">En vir die see is elke skip</div>
<div class="verse indent2">’n Kleinigheid; en elke klip—</div>
<div class="verse indent2">Die kleinste ook—kan in die see</div>
<div class="verse indent2">Vir elke skip ’n doodsteek gee.</div>
</div>
<div class="stanza">
<div class="verse indent0">Hoor hoe die donder kraak</div>
<div class="verse indent4">En die weerklank dreun oor die see!</div>
<div class="verse indent0">Hoor, daar’s ’n stem tussen hael en reën!</div>
<div class="verse indent4">Hoor hoe die mense skree!</div>
<div class="verse indent0">Help! Daar is vyftig meer—</div>
<div class="verse indent4">Help! En ’n kind daarby!</div>
<div class="verse indent0">Is dit ’n vrou se stem wat klink,</div>
<div class="verse indent0">Of net die gekreun van die wind wat drink</div>
<div class="verse indent0">Water en hael as ’n blitsstraal blink</div>
<div class="verse indent0">As dit wolke en water sny?</div>
<div class="verse indent0">Hoor jy nie, man, hoe die mense kerm</div>
<div class="verse indent0">En hoe die arm goed gaan te keer?</div>
<div class="verse indent0">Wie van ons, wie, sal hul nou beskerm?</div>
</div>
<div class="stanza">
<div class="verse indent0">Hier op die strand waar die see so stoom—</div>
<div class="verse indent0">Hier, wie is hier wat sy hand sal reik?</div>
<div class="verse indent0">Algar die mense die staan en kyk.</div>
<div class="verse indent0">Daardie een bidde, want hy is vroom;</div><span class="x-ebookmaker-pageno" id="pgepubid00075" title="[75]"><a id="Page_75"></a></span>
</div>
<div class="stanza">
<div class="verse indent0">Hierdie een vloek, want hy weet nie raad.</div>
<div class="verse indent0">Wie sal gaan help? Daar’s kans vir jou—</div>
<div class="verse indent0">Jy wat so dapper is, jy wat hou</div>
<div class="verse indent0">So baie oordag van ’n heldedaad.</div>
</div>
<div class="stanza">
<div class="verse indent0">Niemand.. Dit is mos die Heer se wil....</div>
<div class="verse indent0">Wat kan ons maak? Daar’s niemand klaar.</div>
<div class="verse indent0">Hoog slaat die see, en ons weet dis waar:</div>
<div class="verse indent0">Iemand wat waag, dié loop gevaar</div>
<div class="verse indent0">Nooit weer t’rug na die strand te kom</div>
<div class="verse indent0">Anders as lyk as die see weer stil</div>
<div class="verse indent0">Blou en groen en slaperig is.</div>
<div class="verse indent0">Nou is dit steeks, en dit gaap en gis.</div>
<div class="verse indent0">’n Man is ’n mens en mos nie ’n vis—</div>
<div class="verse indent0">En ’n vis moet hy wees of ’n voël wat vlie,</div>
<div class="verse indent0">Om deur te kom na die mense daar.</div>
<div class="verse indent0">Wie sal dit waag? Kom sê dit, wie?</div>
<div class="verse indent0">Wie is vir doodgaan kant en klaar?</div>
<div class="verse indent0">Jy nie wat bidde, al is jy vroom;</div>
<div class="verse indent0">Jy nie wat vloek nie: jy is te laf.</div>
<div class="verse indent0">Ja, as dit mooi weer is, dan blaf</div>
<div class="verse indent0">Al die keffertjies rondom oom.</div>
<div class="verse indent0">Nou is dit storm, en ’n mens moet dink</div>
<div class="verse indent0">Nie aan homself, maar aan kind en vrou.</div>
<div class="verse indent0">Jy is nie klaar nie: dis niks vir jou</div>
<div class="verse indent0">As hier in die water ’n mens verdrink!</div><span class="x-ebookmaker-pageno" id="pgepubid00076" title="[76]"><a id="Page_76"></a></span>
<div class="verse indent0">Niemand sal gaan nie.. Maar wag, daar links</div>
<div class="verse indent0">Kom Wolraad aan op sy skimmelhings.</div>
</div>
<div class="stanza">
<div class="verse indent0">Vorentoe, vorentoe, strand-toe, strand-toe,</div>
<div class="verse indent2">Bollemakiesie die branders oor!</div>
<div class="verse indent0">Vorentoe, vorentoe, land-toe, land-toe,</div>
<div class="verse indent2">Amper verdrink, en half versmoor!</div>
<div class="verse indent0">Die water suis, en gis en bruis,</div>
<div class="verse indent2">Die blits vlam oor die see,</div>
<div class="verse indent0">Die lang seebamboes buie en breek,</div>
<div class="verse indent0">Die wilde branders slaat en steek,</div>
<div class="verse indent2">Die woeste wind speel mee.</div>
<div class="verse indent0">Groen, donkergroen soos skemergroen</div>
<div class="verse indent2">Nog voor die sterre blink,</div>
<div class="verse indent0">Of soos die varkblomloof geboen</div>
<div class="verse indent2">Deur dou wat dagbreek skink—</div>
<div class="verse indent0">Blou donkerblou, soos wolke-blou</div>
<div class="verse indent2">Waarin die donder stoom,</div>
<div class="verse indent0">Of soos diep water in ’n kloof</div>
<div class="verse indent2">Waar nag nog altyd droom—</div>
<div class="verse indent0">Só is die see tot aan die lyn</div>
<div class="verse indent2">Waar see en lug kom trou,</div>
<div class="verse indent0">Hieronder donkerblou en groen,</div>
<div class="verse indent2">Daarbowe groen en blou.</div>
<div class="verse indent0">En as die wolke swig, dan breek</div><span class="x-ebookmaker-pageno" id="pgepubid00077" title="[77]"><a id="Page_77"></a></span>
<div class="verse indent2">Die slinger-bliksem los,</div>
<div class="verse indent0">En see en hemel word ineens</div>
<div class="verse indent2">In goud en glans gedos.</div>
<div class="verse indent0">En oor die kraak van branders knal</div>
<div class="verse indent2">Die donder oor die see,</div>
<div class="verse indent0">Tot Tafelberg se kranse dreun</div>
<div class="verse indent2">En Duiwelskop dreun mee.</div>
<div class="verse indent0">Die laaste af! Die mense roep:</div>
<div class="verse indent2">„Daar is nog ander daar!”</div>
<div class="verse indent0">Die water dreig, die skimmel hyg—</div>
<div class="verse indent2">Wie trots die doodsgevaar?</div>
<div class="verse indent0">Nie jy wat praat, nie jy wat bid,</div>
<div class="verse indent2">Nie jy wat staan en bewe!</div>
<div class="verse indent0">Dis Wolraad weer wat nog ’n keer</div>
<div class="verse indent0">Die Dood se woeste mag trotseer</div>
<div class="verse indent2">Met wat hy het—sy lewe.</div>
</div>
<div class="stanza">
<div class="verse indent0">Kom op, ou skimmelhings, kom op!</div>
<div class="verse indent2">Nog eenmaal deur die see!</div>
<div class="verse indent0">Nog een gered, dan kan jy rus!</div>
<div class="verse indent2">Nog eenmaal deur die see!</div>
<div class="verse indent0">Die buikgord vaster vasgetrek—</div>
<div class="verse indent2">Dan weer die branders in,</div>
<div class="verse indent0">Die skuim en seegras deurgeswem</div>
<div class="verse indent2">Om vorentoe te win.</div>
<div class="verse indent0">Die hoë branders deur, ou maat,</div>
<div class="verse indent2">Swem skip-toe, skimmel, swem!</div><span class="x-ebookmaker-pageno" id="pgepubid00078" title="[78]"><a id="Page_78"></a></span>
<div class="verse indent0">Daar in die verte by die skip,</div>
<div class="verse indent2">Daar klink ’n vrou se stem.</div>
<div class="verse indent0">Dis pikswart donker oor die see;</div>
<div class="verse indent2">Die wind die gaan te keer;</div>
<div class="verse indent0">’n Bliksemstraal maak silwer-blink</div>
<div class="verse indent2">Die bokant—daar ’s hy weer!—</div>
<div class="verse indent0">En dan weer in die donker weg.</div>
<div class="verse indent2">Ons hou ons asem; ag,</div>
<div class="verse indent0">Van hings en ruiter niks te sien,</div>
<div class="verse indent2">En orals net die nag!</div>
<div class="verse indent0">Maar weer ’n bliksemstraal se lig</div>
<div class="verse indent2">Wys Wolraad by die skip:</div>
<div class="verse indent0">Ons hoor hom roep: „Net een maar, een!”</div>
<div class="verse indent2">Nog voor die lig verglip.</div>
<div class="verse indent0">’n Sarsie uit die wolke bars</div>
<div class="verse indent2">En dreun die wêreld deur;</div>
<div class="verse indent0">Die weerlig verf die hele baai</div>
<div class="verse indent2">Met goud- en silwerkleur.</div>
<div class="verse indent0">’n Tikkie tyd wat ure skyn,</div>
<div class="verse indent2">Genoeg om te gewaar</div>
<div class="verse indent0">Hoe om die held die mense woel,</div>
<div class="verse indent0">Hoe oor die skip die branders spoel,</div>
<div class="verse indent2">Hoe ná die doodsgevaar.</div>
<div class="verse indent0">Maar ag, die dof lantêrenskyn</div>
<div class="verse indent2">Word deur die see geblus,</div>
<div class="verse indent0">En skip en skimmelhings verdwyn</div>
<div class="verse indent2">In duister nag gesus.</div><span class="x-ebookmaker-pageno" id="pgepubid00079" title="[79]"><a id="Page_79"></a></span>
<div class="verse indent0">’n Nare tyd voor weer die blits</div>
<div class="verse indent2">Die oog ’n kans kan gee—</div>
<div class="verse indent0">En ag, dan wys dit net die skip</div>
<div class="verse indent2">En net die woeste see!</div>
<div class="verse indent0">Daar is geen spoor van held of hings:</div>
<div class="verse indent2">Die Dood het weer gewin,</div>
<div class="verse indent0">En lewe-gulsig oor die strand</div>
<div class="verse indent2">Bruis weer die branders in.</div>
</div>
</div>
</div>
</body></html>
