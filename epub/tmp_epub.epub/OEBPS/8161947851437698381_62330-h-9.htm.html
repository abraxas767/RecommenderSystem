<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>Boesman-Stories: Deel I. Mitologie en legendes</title>
<meta content="tei2html.xsl, see https://github.com/jhellingman/tei2html" name="generator"/>
<meta content="Gideon Retief von Wielligh (1859–1932)" name="author"/>
<link href="8790662350734968002_d1front.jpg" id="id-3941963098126725525" rel="icon" type="image/x-cover"/>
<meta content="Gideon Retief von Wielligh (1859–1932)" name="DC.Creator"/>
<meta content="Boesman-Stories: Deel I. Mitologie en legendes" name="DC.Title"/>
<meta content="af" name="DC.Language"/>
<meta content="text/html" name="DC.Format"/>
<meta content="Project Gutenberg" name="DC.Publisher"/>
<meta content="#####" name="DC:Subject"/>
<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.34 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="body"><div class="div1 chapter" id="ch9"><span class="x-ebookmaker-pageno" id="pgepubid00061" title="[Inhoud]"><a class="pginternal" href="8161947851437698381_62330-h-0.htm.html#xd29e242" title="Inhoud"></a></span><div class="divHead" id="pgepubid00062">
<h2 class="label">No. 9</h2>
<h2 class="main">Die Waters is die jongste Dogter.</h2>
</div>
<div class="divBody">
<p class="first notice"><i>OPMERKINGS:—In hierdie Storie word ons vertel van waar die Waters kom, en wat watervloede
kan uitrig. Die Boesmanwoord vir water is</i> <span class="sc">’Khwa</span>, <i>en so het ons ou verteller ook die jongste Dogter genoem. Die Boesmans glo dat daar
gloeiende weerligstene is.</i>
</p>
<p>Die jongste Dogter, <span class="sc">’Khwa</span>, het ook met haar man in hutte van matjiesgoedmatte gemaak, gewoon. Die matte het
sij van haar tweede suster, die Vlaktes, present gekrij.
</p>
<p><span class="sc">’Khwa</span> het baie verskil van haar twee ouer susters. Die snoer van Springbokore om haar nek
het haar net so rats as ’n Springbok gemaak. En daar ’n Springbok ’n dier is wat snags
nie slaap nie, so het <span class="sc">’Khwa</span> ook maar min geslaap, sij was altijd aan woel, altijd besig—dis min dat sij tot rus
kom.
</p>
<p>Die snoer van Springbokore het haar ’n onweerstaanbare lus vir Springbokvleis gegee
en sij het groot plesier daarin geneem om self die bokke te gaan jag. Haar man het
ook self gejag en veldkos gaan soek; so het hulle altijd volop kos vir hulle en hulle
kind gehad.
</p>
<p>Sij het darem meestal thuis geblij om haar kind op te pas, maar as die man bij die
kind thuis blij, gaan sij veld-toe.
<span class="x-ebookmaker-pageno" id="pgepubid00063" title="[62]"><a class="pginternal" href="8161947851437698381_62330-h-9.htm.html#pb62" id="pb62" title="62"></a></span></p>
<p>Eendag was die kind alleen thuis, toe kom daar ’n groot Springbok. Hij was ook een
van die ougeslag van Boesmans. Hij eis die snoer van Springbokore wat met die senings
van ’n Springbok om die nek van <span class="sc">’Khwa</span> vasgebind is. En hij hou hom net kwaad en parmantig.
</p>
<p>Die kind wou ook nie vertel waar sij ma is nie en versoek die bok om weg te gaan;
so nie, dan moet hij die gevolge staan.
</p>
<p>Dog die Springbok antwoord dat hij wel sal weggaan; maar dat hij die volgende dag
met ’n trop van sij broers sou kom om <span class="sc">’Khwa</span> te bestorm en dood te trap, as sij nie die snoer wil opgee nie.
</p>
<p>Die middag toe die vader thuis kom, vertel die kind alles aan sij pa wat die Springbok
gesê het en versoek sij pa om tog nie die volgende dag veld-toe te gaan nie.
</p>
<p>Die vader sorg toe vir kos vir die volgende dag, sodat hulle nie nodig gehad het om
honger te lij nie.
</p>
<p>Die dag daarop sien hul hoe die stof van die naderende Springbokke uitslaan. Hulle
word toe bang.
</p>
<p>Dog die Hotnotsgod, wat daar nabij op ’n bossie gesit het, het dit alles aanskouw.
Hij verander toe die man in ’n groot Os, of die Waterbees, wat ook die Reënbees genoem
word, en die kind verander hij in die groot Waterslang, wat die pragtige skitterende
steen op die kop dra.
</p>
<p></p>
<div class="figure d1p063width"><span id="id-6275996113728839255"></span></div><p>
</p>
<p>Die Reënbees blaas toe ’n dik misbank uit sij neus en dik swart reënwolke in die lug,
waaruit ’n swaar stortbui val, sodat dit donker word en daar ’n groot watervloed kom,
en die groot Waterslang laat ook strome water uit die grond opborrel. Die Springbokke
moes toe uitswem en <span class="x-ebookmaker-pageno" id="pgepubid00064" title="[65]"><a class="pginternal" href="8161947851437698381_62330-h-9.htm.html#pb65" id="pb65" title="65"></a></span>vlug om hulle lewe te red. Hulle het so geskrik dat Springbokke van daardie dag af
nog nie water drink nie.
</p>
<p>Toe die Reënbees en Waterslang na <span class="sc">’Khwa</span> soek, vind hulle uit dat dit sij is wat in Waters verander het. En daar <span class="sc">’Khwa</span> min rus gehad het en altijd in beweging was, daarom sal die Waters net so wees—daarin
sal altijd ’n roering en rusteloosheid wees, net soos die See vandag nog is.
</p>
<p>Die ander mense sien toe die Waters en begin daaraan te proe en hulle vind uit dat
dit ’n goeie iets is om die dors mee weg te neem—van daardie tijd af drink hulle water.
</p>
<p>Dog daar is ook onder hulle wat nie van die water wil drink nie, soos die Springbokke,
Hasies, Skilpaaie en die Goggas—hulle drink ’n ander soort water, wat hulle nie gouw
laat dors krij nie. Maar net verniet: hulle sal nooit vertel waar daardie water te
vinde is nie.
</p>
<p><span class="sc">’Khwa</span> is nou die uitgebreide en rustelose Waters. In strome vloei sij na die riviere, en
die riviere op hulle beurt vloei in die woelige See. As reën sweef sij in wolke deur
die lug; as mistige weer, wat die asem van die Reënbees is, sweef sij oor die berge
en vlaktes—nooit het sij rus nie; selfs uit die grond borrel sij in fonteine op.
</p>
<p>Die Waters, net soos die ander twee susters, die Berge en die Vlaktes, is sterk. Die
Waters kan groot gewigte mee voer en dra, en swaar goeters kan daarop drijwe. Sij
leef nie alleen bo en onder die grond nie, maar ook in mense, diere en plante. As
sij uit die mense, diere en plante uitgaan, dan sterf hulle van dors. Dus Water, Vuur
(warmte) en Wind (asem) is wat mense aan lewe hou. <span class="x-ebookmaker-pageno" id="pgepubid00065" title="[66]"><a class="pginternal" href="8161947851437698381_62330-h-9.htm.html#pb66" id="pb66" title="66"></a></span>Hulle drie sterf nie, en solank as daar ’n Aarde sal wees, sal daar Water, Vuur en
Wind wees.
</p>
<p>Somtijds baklei die drie met mekaar; maar meestal werk hulle saam. Sien die Boesmans
’n donderstorm nader, dan word gesê: “Vandag twis Water, Vuur en Wind weer met mekaar.”
Want die Wolke giet stortbuie uit, die Vuur skiet vurige donderstene, en die Wind
drijf hulle voort totdat hulle uitbaklei het. Soms reën die Water die Vuur dood, of
die Vuur verkook die Water, of die Wind waai die Water droog en blaas die Vuur dood.
Maar mekaar uitroei, is net verniet!
</p>
<p>Maar die mense maak ook maar net so: om een dag met mekaar vrindelik te wees en om
weer die dag daarop met mekaar te kijf en te twis. Die diere maak ook net so.
</p>
<p>En dit alles kom net deur die Water, Vuur en Wind wat in die mense en diere woon.
Want as die Water, Vuur en Wind uit die mense en diere verhuis het, dan sterf die
mense en diere en maak dan nie meer vrindskap of rusie nie.
<span class="x-ebookmaker-pageno" id="pgepubid00066" title="[69]"><a class="pginternal" href="8161947851437698381_62330-h-9.htm.html#pb69" id="pb69" title="69"></a></span></p>
</div>
</div>
</div></body></html>
