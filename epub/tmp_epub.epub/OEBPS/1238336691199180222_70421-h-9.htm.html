<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>
      Dingaansdag | Project Gutenberg
    </title>
<link href="851617805414708371_cover.jpg" id="id-8049961075215674953" rel="icon" type="image/x-cover"/>
<link href="0.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.34 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="chapter">
<p><span class="x-ebookmaker-pageno" id="pgepubid00026" title="[26]"><a id="Page_26"></a></span></p>
<h2 class="nobreak" id="V">V.</h2>
</div>
<div class="poetry-container">
<div class="poetry">
<div class="stanza">
<div class="verse indent0">O vaderland, verlate vaderland!</div>
<div class="verse indent2">O akkerboom en ranke wit pop’lier</div>
<div class="verse indent2">Wat my ou plaas versier,</div>
<div class="verse indent0">Daar deur die voorgeslag geplant,</div>
<div class="verse indent2">Nou lommerryk oor my vaderhuis—</div>
<div class="verse indent2">Koel skadu-takke oor die sluis,</div>
<div class="verse indent2">Waar ná die oes die meulstroom bruis—</div>
<div class="verse indent0">Vaarwel o akkerboom en wit pop’lier!</div>
<div class="verse indent4">Vaarwel, verlate vaderland!</div>
</div>
<div class="stanza">
<div class="verse indent0">O blomtuin vol met tiemie en blou violet!</div>
<div class="verse indent2">O vrugboom-oord en stinkhoutpaal-priëel,</div>
<div class="verse indent2">Waarom die bye speel</div>
<div class="verse indent0">En heuning haal en brom uit blote pret,</div>
<div class="verse indent2">Waar druiwerank geklouter pryk,</div>
<div class="verse indent2">En boontoe teen die gewel reik,</div>
<div class="verse indent2">En tussen klimop-rose kyk—</div>
<div class="verse indent0">Vaarwel, o vrugboom-oord en ou priëel!</div>
<div class="verse indent4">Vaarwel, o tiemie en blou violet!</div><span class="x-ebookmaker-pageno" id="pgepubid00027" title="[27]"><a id="Page_27"></a></span>
</div>
<div class="stanza">
<div class="verse indent0">O ouershuis met kafhok en met kraal!</div>
<div class="verse indent2">O platklip-stoep en gras-begroeide brug,</div>
<div class="verse indent2">Waar saans die paddas sug</div>
<div class="verse indent0">As in die skemerlig vuurvliegies dwaal,</div>
<div class="verse indent2">En die aandblomme oopgaan, en die nag</div>
<div class="verse indent2">Sy sluier werp oor hierdie plaas se prag,</div>
<div class="verse indent2">En oor die wêreld bo die sterre wag—</div>
<div class="verse indent0">Vaarwel, o platklip-stoep en biesiebrug!</div>
<div class="verse indent4">Vaarwel, o huis en kraal!</div>
</div>
<div class="stanza">
<div class="verse indent4">Ons gaan die wêreld in</div>
<div class="verse indent4">Om ’n nuwe oord te win—</div>
<div class="verse indent6">Om ’n nuwe land te kry,</div>
<div class="verse indent6">Waar ons kan lewe vry.</div>
<div class="verse indent0">Vaarwel, vaarwel, al is geen weersien meer!</div>
<div class="verse indent4">Vaarwel, en nog ’n keer,</div>
<div class="verse indent8">Vaarwel!</div>
</div>
</div>
</div>
</body></html>
