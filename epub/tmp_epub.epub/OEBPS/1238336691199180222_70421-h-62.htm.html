<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>
      Dingaansdag | Project Gutenberg
    </title>
<link href="851617805414708371_cover.jpg" id="id-8049961075215674953" rel="icon" type="image/x-cover"/>
<link href="0.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.34 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="chapter">
<p><span class="x-ebookmaker-pageno" id="pgepubid00134" title="[134]"><a id="Page_134"></a></span></p>
<h2 class="nobreak" id="LVIII">LVIII.</h2>
</div>
<div class="poetry-container">
<div class="poetry">
<div class="stanza">
<div class="verse indent0">Ek droom van ’n land waar die geeste woon</div>
<div class="verse indent2">In ’n skadu van donkergroen ferweel,</div>
<div class="verse indent2">Omraam met ’n glorie van goud en geel,</div>
<div class="verse indent0">En ’n boog diamant-kristal as kroon;</div>
</div>
<div class="stanza">
<div class="verse indent0">Van ’n lang wit eensame kronkelpad,</div>
<div class="verse indent2">Wat slinger die klowe en kranse deur,</div>
<div class="verse indent2">Met die sikkeldoring se ruik vergeur,</div>
<div class="verse indent0">Na ’n seeskuim-wit mooi marmerstad—</div>
</div>
<div class="stanza">
<div class="verse indent0">Na ’n koningstad waar gewels rys</div>
<div class="verse indent2">Deur suil en pragpilaar gesteun,</div>
<div class="verse indent2">Waaroor die veraf seegons dreun</div>
<div class="verse indent0">As teen die strand die branders slaan;</div>
</div>
<div class="stanza">
<div class="verse indent0">Waar die hoë torings boontoe rys—</div>
<div class="verse indent2">Kristal wat skitter teen die maan,</div>
<div class="verse indent2">Te fyn gefonkel om stil te staan</div>
<div class="verse indent0">In die gloeiende glans van die goudpaleis.</div><span class="x-ebookmaker-pageno" id="pgepubid00135" title="[135]"><a id="Page_135"></a></span>
</div>
<div class="stanza">
<div class="verse indent0">En ’n vywer is daar, met die water blou</div>
<div class="verse indent2">Met die skyn soos die skyn van ’n blou diamant,</div>
<div class="verse indent2">En die rooi, rooi lotos is daar geplant,</div>
<div class="verse indent0">Wat in die môre sy knop ontvou;</div>
</div>
<div class="stanza">
<div class="verse indent0">En onder die blare swem daar vis,</div>
<div class="verse indent2">Seewater-groen met bloed bevlek,</div>
<div class="verse indent2">Deur die waaierpalm se blaar bedek,</div>
<div class="verse indent0">As die môreson met die koelte twis.</div>
</div>
<div class="stanza">
<div class="verse indent0">En ’n koning is daar met ’n koningskroon,</div>
<div class="verse indent2">Smarag-, sardoniks-, robyn-bester.</div>
<div class="verse indent2">En die koning se oë die sien so ver,</div>
<div class="verse indent0">Tot diep in die duister waar spoke woon.</div>
</div>
<div class="stanza">
<div class="verse indent0">Die dae wat nog sal kom, ken hy;</div>
<div class="verse indent2">Hy weet van die jare wat nog sal wees;</div>
<div class="verse indent2">En sy oë kyk vorentoe sonder vrees</div>
<div class="verse indent0">Om te sien of wat mooi is en waar is, bly!</div>
</div>
<div class="stanza">
<div class="verse indent0">Die veraf jare die gaan verby;</div>
<div class="verse indent2">Die dae wat nog sal wees, sluip weg;</div>
<div class="verse indent2">En die koning bly stil, want hy weet dis reg</div>
<div class="verse indent0">Dat net wat mooi is en waar is, bly.</div><span class="x-ebookmaker-pageno" id="pgepubid00136" title="[136]"><a id="Page_136"></a></span>
</div>
<div class="stanza">
<div class="verse indent0">En die koningstad is altyd daar,</div>
<div class="verse indent2">Met lotosvywer en goudpaleis,</div>
<div class="verse indent2">En hoë torings wat boontoe rys</div>
<div class="verse indent0">En die eerste skyn van die dag gewaar.</div>
</div>
</div>
</div>
</body></html>
