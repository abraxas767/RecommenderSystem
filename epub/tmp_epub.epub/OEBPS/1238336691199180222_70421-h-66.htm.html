<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>
      Dingaansdag | Project Gutenberg
    </title>
<link href="851617805414708371_cover.jpg" id="id-8049961075215674953" rel="icon" type="image/x-cover"/>
<link href="0.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.34 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="chapter">
<p><span class="x-ebookmaker-pageno" id="pgepubid00142" title="[142]"><a id="Page_142"></a></span></p>
<h2 class="nobreak" id="LXII">LXII.</h2>
</div>
<div class="poetry-container">
<div class="poetry">
<div class="stanza">
<div class="verse indent0">Stil lê die dooie moederlyk</div>
<div class="verse indent2">In sederkis met swart beslag,</div>
<div class="verse indent2">Geraam in blink groen mirteprag</div>
<div class="verse indent0">Waarteen die katjiepierings pryk.</div>
</div>
<div class="stanza">
<div class="verse indent0">Die lig val saggies op die vloer—</div>
<div class="verse indent2">Lynregte strepe stof-belaai,</div>
<div class="verse indent2">Waarin die fyne donsies draai</div>
<div class="verse indent0">As iets in die doodskamer roer.</div>
</div>
<div class="stanza">
<div class="verse indent0">Dis stil hier by die moederlyk,</div>
<div class="verse indent2">Hier om haar swart getooide kis,</div>
<div class="verse indent2">Hier waar dit alles rustig is</div>
<div class="verse indent0">En waar die katjiepierings pryk.</div>
</div>
<div class="stanza">
<div class="verse indent0">En by die dodekamer staan</div>
<div class="verse indent2">Die rou-gedoste huisgesin,</div>
<div class="verse indent2">Wat steeds die moedergees bemin</div>
<div class="verse indent0">En smart sy reg gee op ’n traan.</div><span class="x-ebookmaker-pageno" id="pgepubid00143" title="[143]"><a id="Page_143"></a></span>
</div>
<div class="stanza">
<div class="verse indent0">Dit was haar reg om so te wees</div>
<div class="verse indent2">Ná sag die Dood haar slaaptyd gee,</div>
<div class="verse indent2">Te win ’n rus, ’n stille vree,</div>
<div class="verse indent0">Hier vir haar liggaam sonder gees;</div>
</div>
<div class="stanza">
<div class="verse indent0">Maar nie haar lot nie. Op die sooi,</div>
<div class="verse indent2">Vermink, vertrap, met bloed bevlek,</div>
<div class="verse indent2">Dáár lê haar lyk, en bo haar trek</div>
<div class="verse indent0">Die aasvoëls nader by hul prooi;</div>
</div>
<div class="stanza">
<div class="verse indent0">En rondom is nòg rou nòg wee,</div>
<div class="verse indent2">Maar net die eensame, ewige veld,</div>
<div class="verse indent2">En niks vereer die moederheld—</div>
<div class="verse indent0">Net maar die milde middag-vree.</div>
</div>
</div>
</div>
</body></html>
