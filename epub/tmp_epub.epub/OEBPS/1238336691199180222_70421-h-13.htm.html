<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>
      Dingaansdag | Project Gutenberg
    </title>
<link href="851617805414708371_cover.jpg" id="id-8049961075215674953" rel="icon" type="image/x-cover"/>
<link href="0.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.34 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="chapter">
<p><span class="x-ebookmaker-pageno" id="pgepubid00034" title="[34]"><a id="Page_34"></a></span></p>
<h2 class="nobreak" id="IX">IX.</h2>
</div>
<div class="poetry-container">
<div class="poetry">
<div class="stanza">
<div class="verse indent0">Die Toekoms werp sy skadu op die Hede</div>
<div class="verse indent2">Soos wolke van die hemel op die grond;</div>
<div class="verse indent0">Die vooruit-skitter van die skemer-vrede</div>
<div class="verse indent2">Maak sag die awendstond.</div>
<div class="verse indent0">Kan ons dit sien—die son wat diep hieronder</div>
<div class="verse indent2">Die anderkant verlig?</div>
<div class="verse indent0">Hierna sal ons sy heerlikheid bewonder</div>
<div class="verse indent2">Vol in ons aangesig.</div>
<div class="verse indent0">Profeet, wat fier die toekoms wil spioen</div>
<div class="verse indent2">En wil voorspel wat kan of sal gebeur,</div>
<div class="verse indent0">Tuur in die duister van die skemergroen,</div>
<div class="verse indent2">Die nag so bont-gekleur:</div>
<div class="verse indent0">Sê wat sal worde in die ver woestyn,</div>
<div class="verse indent2">Waar kommer lê, en sorg, en louter smart!</div>
<div class="verse indent0">Voorspel!—Soos wind-speel in die lug verdwyn</div>
<div class="verse indent2">Die vrede uit ons hart.</div>
</div>
<div class="stanza">
<div class="verse indent0">Dood en berou en smarte lê hier voor,</div>
<div class="verse indent2">En magtelose moed wat net kan ly</div>
<div class="verse indent0">Om mart’laarskroon te kry.</div>
<div class="verse indent2">Bloed op die pad, en bloed-bevlek die spoor</div><span class="x-ebookmaker-pageno" id="pgepubid00035" title="[35]"><a id="Page_35"></a></span>
<div class="verse indent0">Wat lê die vlakte oor,</div>
<div class="verse indent2">Die bosse en die berge op, en deur</div>
<div class="verse indent0">Die onbewoonde, woeste, nuwe land,</div>
<div class="verse indent2">Waar nog geen mensehand</div>
<div class="verse indent0">Vir huis of herberg, klip op klipsteen bou;</div>
<div class="verse indent2">Waar net die gousblom-geur</div>
<div class="verse indent0">Jaar uit, jaar in, sy eerste rang behou.</div>
<div class="verse indent2">Maak dit ons bang, voorspelde rou en bloed</div>
<div class="verse indent0">En worst’ling wat die wins hierna vergoed?</div>
<div class="verse indent2">Ons wag die dood. Nou ja, ons wag hom lang.</div>
<div class="verse indent0">Verwelkom hom met vreugde en gesang!</div>
</div>
</div>
</div>
</body></html>
