<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>Boesman-Stories: Deel II. Dierstories en ander verhale</title>
<meta content="tei2html.xsl, see https://github.com/jhellingman/tei2html" name="generator"/>
<meta content="Gideon Retief von Wielligh (1859–1932)" name="author"/>
<link href="1059027638816744483_d2cover.jpg" id="id-7230156024508080425" rel="icon" type="image/x-cover"/>
<meta content="Gideon Retief von Wielligh (1859–1932)" name="DC.Creator"/>
<meta content="Boesman-Stories: Deel II. Dierstories en ander verhale" name="DC.Title"/>
<meta content="af" name="DC.Language"/>
<meta content="text/html" name="DC.Format"/>
<meta content="Project Gutenberg" name="DC.Publisher"/>
<meta content="San (African people) -- Folklore" name="DC:Subject"/>
<meta content="Tales -- Africa, Southern" name="DC:Subject"/>
<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.33 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="body"><div class="div1 chapter" id="ch42"><span class="x-ebookmaker-pageno" id="pgepubid00044" title="[Inhoud]"><a class="pginternal" href="7760159042380897766_63493-h-0.htm.html#xd29e290" title="Inhoud"></a></span><div class="divHead" id="pgepubid00045">
<h2 class="label">No. 42.</h2>
<h2 class="main">Wolf en sy twee Vroue.</h2>
</div>
<div class="divBody">
<p class="first notice"><i>OPMERKINGS:—Hierdie storie is slegs ’n karakterskets om die domastrantheid en vraatsug
van Wolf af te teken.</i>
</p>
<p class="xd29e1386"><span class="xd29e1386init">I</span>n die dae wat lankal verby is, het daar baie bossiehuise van die ou geslag rond, en
nie ver van mekaar nie, gestaan. Boesmans het daar gewoon; leeus het daar gewoon;
Wolf en Jakkals het daar gewoon—algar in bossiehuise. En daar was ’n oor-en-weer-lopery
van die een plek na die ander. Hulle het baie saam gejag, baie saam geëet en baie
saam gedans en feesgevier. Toe was daar baie plesier; maar ook twis en rusie om aldag
se eentonigheid aan stukke te kap.
</p>
<p>Wolf was, en is tot vandag toe nog, ’n flukse jagter. Maar hy ook het geweet dat aldag
jagdag is, maar nie aldag doodmaakdag nie. Die ou kan mos baie eet; dit vat ’n groot
knapsak vol vleis om met sy honger mooi te praat en om dit stil te kry. Oor hierdie
manier het Wolf se ander bure nie van hom te veel te eet gekry nie. Dit is maar ’n
gelukslag dat Wolf vir hulle kon trakteer.
</p>
<p>Maar as Wolf die dag of nag niks te vang gekry het nie, dan stap hy eenvoudig na sy
bure se plekke toe, loop die een plek na die ander af; en sonder genooi te wees gaan
hy aansit en eet ewe gulsig met hulle mee.
<span class="x-ebookmaker-pageno" id="pb128" title="[128]"><a class="pginternal" href="7760159042380897766_63493-h-17.htm.html#pb128" title="128"></a></span></p>
<p>Die bure vind toe gou Wolf se laai uit; as hul hom hoor aankom, dan raap hul die kos
weg en bêre dit op so ’n plek waar hy dit nie kan sien nie. Maar sy ruik is goed.
Hy dwing en hou aan op so ’n onbeskaamde wyse dat hul hom eindelik iets te ete gee.
En dan is hy nog nie tevrede nie.
</p>
<p>Hiervan het die bure ook later moeg geword, toe weier hul beslis om selfs vir hom
’n murgbeen te gee. Wolf het hom nie laat vermaak nie; hy gryp die kos voor hulle
weg, of maak die potte oop en haal die vleis daaruit, of hy trek die spitte met karmenaadjies
by die vuur uit, of vat hulle karosse en stap daarmee weg en gaan alles gulsig opeet.
</p>
<p>Hy het sy vrou geleer om haar eie pad te gaan en die einste ding te doen. En sy kon
dit amper beter as haar man regkry.
</p>
<p>Dit het dan ook nie lank geduur nie, of algar was vir Wolf en sy vrou buikvol. Hulle
stap toe na Wolf se huis toe, toe hy en sy vrou nie daar is nie, en steek dit aan
brand. Wolf bou weer ’n ander bossiehuis, en weer gaan die vuur daarin. Dit ontmoedig
hom nog nie; hy bou weer, en andermaal gaan die vlam daarin, want die bure wil Wolf
en sy vrou uit hulle geweste verdryf. Met aanhou het hul oorwen.
</p>
<p>Wolf en sy vrou trek toe glad ’n ander oord in. Die eerste waartoe hulle besluit,
is om nie meer bossiehuise te maak nie, maar om in gate te gaan woon; want grond-
en kliphuise kan nie aan brand gesteek word nie.
</p>
<p>Wolf en sy vrou begin eers fatsoenlik te kuier; maar nog al die tyd vat ieder sy eie
koers, sodat hul nooit saam <span class="x-ebookmaker-pageno" id="pb131" title="[131]"><a class="pginternal" href="7760159042380897766_63493-h-17.htm.html#pb131" title="131"></a></span>op een plek aankom nie. Hulle het nie eens geweet dat Wolf ’n vrou het nie.
</p>
<div class="figure d2p129width"><span id="id-6736876527169565312">„.... Hy loer in die skeur; en, ja waarlik, daar sit die snoer....”</span><p class="figureHead">„.… Hy loer in die skeur; en, ja waarlik, daar sit die snoer.…”</p>
</div><p>
</p>
<p>Een aand gaan Wolf op ’n plek kuier, en daar sien hy ’n jong meid, so reg na sy sin;
en hy begin somar daar sy lyf vryer-Hottentot te hou, want hy is nou vasberade om
twee vroue te neem. Hy gedra hom baie ordentlik; hy begin oor sy jagtery te spog,
hoe sterk hy is, hoe hy alles kan uitvind; en wat uithalerheid betref, loop sy kersvashouers
glad nie rond nie. Hulle glo vir Wolf en nooi hom om baie oor te kom. Hy was ook nie
links nie en laat sy stof net baie daar rondwaai. Baie aande bring hy ’n agterkwart
of ’n voorkwart van wild wat hy gevang het. Dit alles net om ’n twede vrou te kry.
</p>
<p>Een aand vra hy die jong meid of sy maar sy vrou wil wees. Sy het Wolf altyd onderdeur
geloer en beskou; sy gee geen antwoord nie, maar werk aan ’n neksnoer sonder om op
te kyk. Sy maak of sy nie gehoor het nie, maar sy dink ver.
</p>
<p>Wolf praat weer. Sy gee toe antwoord en sê dat Wolf oor drie aande weer moet kom.
Oor ’n rukkie stap hy weg.
</p>
<p>Die derde aand is hy daar. Sy sê toe: „Jy praat en spog so danig oor jou krag en dat
jy alles kan uitvind. Die neksnoer het ek êrens weggesteek; loop soek dit en bring
dit hier, dan sal ek jou neem en met jou saam na jou huis toe gaan.”
</p>
<p>Wolf vat aan sy ken, en sy gedagtes dwaal ver buitekant sy hart; en hy begin toe somar
te praat van die groot present—die stuk vleis wat hy met hom meegebring het. <span class="x-ebookmaker-pageno" id="pb132" title="[132]"><a class="pginternal" href="7760159042380897766_63493-h-17.htm.html#pb132" title="132"></a></span>Hy het gou geëet en weggestap—hy gee voor hy gaan nou die neksnoer haal.
</p>
<p>Maar Wolf is ’n ou onderkruiper: hy gaan daar naby onderkant die wind lê, van waar
hy alles kan hoor wat hul in hulle hut praat. Hy het nie te lank geluister nie, of
die vader van die jong meid vra: „Waar het jy die neksnoer weggesteek?”
</p>
<p>Sy antwoord: „Pa, in die klipskeur by die ’norra-kareeboom.”
</p>
<p>Wolf het nie juis geweet waar die ’norra-kareeboom is nie; dog uitvra-uitvra het hom
gou die pad daarnatoe beduie. Hy kry die regte plek; hy loer in die skeur; en, ja
waarlik, daar sit die snoer in ’n oor van ’n koedoe weggesteek.
</p>
<p>Wolf neem ’n haakstok om die koedoe se oor nader te trek; dog die muise het die onderpunt
van die oor weggevreet; en toe Wolf daaraan roer, glip die snoer daaruit en val dieper
in die skeur, waar Wolf dit met geen moontlikheid kan bykom nie. Toe sit die ou, na
baie te gesukkel het, hand in die hare.
</p>
<p>Meteens kom Miskruier met ’n bol klei daar verby. Wolf bekyk hom en sê: „Ou vriend,
hoor jy is dom om die bol klei agterstevoor te rol. Staan reg en doen jou werk soos
dit moet wees.”
</p>
<p>„Og!” roep Miskruier uit, „ek is nie so dom en sleg as jy my voor verslyt nie. Sien
jy nie hierdie bol klei is groot nie? As ek dit met my kop na vore aanstoot, dan kan
ek mos niks sien nie; stoot ek dit agterstevoor, dan kan ek die hele wêreld rondom
my sien. Jy moet weet, ek is sterk en <span class="x-ebookmaker-pageno" id="pb133" title="[133]"><a class="pginternal" href="7760159042380897766_63493-h-17.htm.html#pb133" title="133"></a></span>kan baie groter stukke klei as hierdie stoot—dis meer as jy kan doen!”
</p>
<p>„Wat!” werp Wolf teë, „ek rus net uit om hierdie groot rotse weg te rol. Ek wed jou
jy kan nie daardie neksnoer in hierdie klipskeur tussen die rotse verroer nie. Loop
haal dit uit en bring dit hier, dan sal ek jou wys hoe maklik ek weer aan my kant
hierdie tamaai groot rotse rondrol.”
</p>
<p>„Nou toe, laat ek sien,” sê Miskruier toe hy die skeur instap om die neksnoer daaruit
te sleep. Hy steek sy horing teen die snoer, kom daarmee aangestap en smyt dit voor
Wolf neer. Daar gryp Wolf dit en hol daarmee na die jong meid toe. Voor hulle in die
hut geslaap het, en terwyl hulle nog aan Wolf se presentvleis sit en braai, is Wolf
daar en oorhandig die neksnoer.
</p>
<p>A nee, nou moet die jong meid glo dat Wolf alles weet en alles kan uitvind. Sy maak
haar klaar en stap met Wolf mee na sy huis. En net kom Wolf se eerste vrou daar, en
dit was ’n getwis uit die staanspoor. Nooit het daar weer rus in daardie huis gekom
nie. Wolf wou naderhand gek word.
</p>
<p>Toe sê die bure wat dit gehoor het, dat dit die beste straf is wat hul Wolf kan gegee
het. En dit het ’n spreekwoord onder die Boesmans geword as iemand straf verdien:
„Gee hom twee vroue;” want die jong vrou trek sy grys hare uit om hom jonk te maak,
en die ou vrou sy swart hare om hom oud te laat lyk.
<span class="x-ebookmaker-pageno" id="pb137" title="[137]"><a class="pginternal" href="7760159042380897766_63493-h-17.htm.html#pb137" title="137"></a></span></p>
</div>
</div>
</div></body></html>
