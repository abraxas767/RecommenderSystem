<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>Boesman-Stories: Deel III. Die Boesman self, sy sedes, gewoontes en bekwaamhede</title>
<meta content="tei2html.xsl, see https://github.com/jhellingman/tei2html" name="generator"/>
<meta content="Gideon Retief von Wielligh (1859–1932)" name="author"/>
<link href="5581231292449510179_d3cover.jpg" id="id-7374541945027500386" rel="icon" type="image/x-cover"/>
<meta content="Gideon Retief von Wielligh (1859–1932)" name="DC.Creator"/>
<meta content="Boesman-Stories: Deel III. Die Boesman self, sy sedes, gewoontes en bekwaamhede" name="DC.Title"/>
<meta content="af" name="DC.Language"/>
<meta content="text/html" name="DC.Format"/>
<meta content="Project Gutenberg" name="DC.Publisher"/>
<meta content="San (African people) -- Folklore" name="DC:Subject"/>
<meta content="Tales -- Africa, Southern" name="DC:Subject"/>
<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.33 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="body"><div class="div1 chapter" id="ch63"><span class="pageNum">[<a class="pginternal" href="330045445424065662_63998-h-0.htm.html#xd30e272">Inhoud</a>]</span><div class="divHead" id="pgepubid00014">
<h2 class="label">No. 63.</h2>
<h2 class="main">Voortekens en Voorgevoel.</h2>
</div>
<div class="divBody">
<p class="first notice"><i>OPMERKINGS:—Die inhoud van hierdie Verhaal ontleen ons grotendeels aan dr. Bleek se
boek “Bushmen Folklore.”</i>
</p>
<p>As iets gaan gebeur, dan kan Boesmans dit aan die trek van hulle vleis of ’n gekriewel
op hulle vel voel en voorspel wat hy te wagte kan wees—ten minste so vertel die Boesmans.
Hulle sê dat die getrek of kloppens in hulle vleis hulle briewe is wat die tyding
kom bring. As sulke tekens in sy liggaam begin te roer, dan maak die persoon die ander
geselskap stil en hyself praat verder geen woord nie. ’n Droom is iets wat onwaarheid
vertel; maar die geklop van die liggaam nie: op hierdie manier kom hy aan sy vleis
van wild. Ook kan hy voel as daar mense en besoekers vir hom aankom.
</p>
<p>As die eeld van ’n ou wond klop, dan is dit die teken dat daardie een se vader aan
kom is. Dan roep hy sy kinders en sê: “Loop kyk of oupa nie aankom nie.”
</p>
<p>Die kinders gaan kyk en kom terug met die boodskap: “Daar kom iemand aan.”
</p>
<p>Waarop hulle pa sê: “Loop kyk of dit nie julle oupa is nie; want dis die merk van
’n ou wond wat klop, en julle wil my mos nooit glo as ek julle dinge vooruitvertel
nie.”
<span class="pageNum" id="pb98">[<a class="pginternal" href="330045445424065662_63998-h-13.htm.html#pb98">98</a>]</span></p>
<p>As die een weer ’n geklop aan sy ribbe voel, dan roep hy die kinders en sê: “Ek voel
dat springbokke aan kom is; want hulle bruin harestrepe op hulle ribbe laat die vleis
van my ribbe trek. Toe, klim op die Brinkkop uit, kyk rond of julle nie springbokke
tussen die bome sien nie; want hulle steek hul graag tussen hoë bome en in hol rivierbeddings
weg.”
</p>
<p>’n Ander man roep uit: “Ja, toe, kinders, loop kyk!”
</p>
<p>As ’n Boesman ’n gekriewel in die waai van sy bene of aan sy kuit voel, dan is dit
’n teken van bloed van wild wat langs sy bene sal afstroom. So weet hy dat hy vandag
gaan springbokke skiet en dat hulle bloed met huis-toe dra langs sy bene sal aftap.
</p>
<p>As hy ’n gekriewel agter sy rug voel, dan is dit die hare van die springbok wat hy
op sy rug huis-toe sal dra en ook die bloed van die bok wat hy dra.
</p>
<p>Die ander Boesmans stem in en sê: “Ja, broer, jy praat reg.”
</p>
<p>As hul ’n gevoel in hulle voete kry, dan sê die een: “Hier kom springbokke aan: ek
kan voel hoe hul met hulle voete trap en die bossies laat kraak.”
</p>
<p>As hul ’n gevoel op hulle kop kry, dan sê een: “Ek voel hoe ons die horings van die
springbok gaan afkap.”
</p>
<p>Voel hul ’n gekriewel op hulle wang, dan beteken dit die swart strepe wat op die gesig
van ’n springbok is.
</p>
<p>As hul ’n gevoel in die oë kry, dan beteken dit die swart kolle wat bo die oë van
’n springbok is.
<span class="pageNum" id="pb99">[<a class="pginternal" href="330045445424065662_63998-h-13.htm.html#pb99">99</a>]</span></p>
<p>Vir ’n volstruis is die gevoel ’n gekriewel op die kop; dit beteken die goggas wat
op ’n volstruis se lyf rondkruip.
</p>
<p>In die middel van die dag gaan die Boesmans gewoonlik hulle middagrus neem. Hulle
lê in die koelte. Dis daarom dat die wild dink: “Nou slaap die Boesmans—daarom sal
ons maar naby gaan.”
</p>
<p>Maar as iemand die gekriewel of kloppens of getrek in sy liggaam voel, dan vertel
hy dit aan die ander volk wat daar by hom lê; dan slaap hul nie en stuur die kinders
om daar ver in die skaduwee van ander bome te lê om te kyk of hul nie wild sien aankom
nie. Sodra die kinders wild gewaar, dan wink hul met hulle hande en wys na die plek
waar hul die wild sien. Want al die tyd het die oues die kinders in die oog gehou
om te kyk of hul nie met die hande sal wys nie: roep en skree mag hul nie.
</p>
<p>Op die daad spring die jagters op, gryp hulle boë en pylkokers en gaan skuil-skuil
veld-in om die wild te gaan voorlê. Wanneer die bokke onder skot is, dan fluit die
pyle op hul. En algar bedank die een wat die voorgevoel gehad het.
<span class="pageNum" id="pb103">[<a class="pginternal" href="330045445424065662_63998-h-13.htm.html#pb103">103</a>]</span></p>
</div>
</div>
</div></body></html>
