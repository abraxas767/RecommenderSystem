<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>Boesman-Stories: Deel II. Dierstories en ander verhale</title>
<meta content="tei2html.xsl, see https://github.com/jhellingman/tei2html" name="generator"/>
<meta content="Gideon Retief von Wielligh (1859–1932)" name="author"/>
<link href="1059027638816744483_d2cover.jpg" id="id-7230156024508080425" rel="icon" type="image/x-cover"/>
<meta content="Gideon Retief von Wielligh (1859–1932)" name="DC.Creator"/>
<meta content="Boesman-Stories: Deel II. Dierstories en ander verhale" name="DC.Title"/>
<meta content="af" name="DC.Language"/>
<meta content="text/html" name="DC.Format"/>
<meta content="Project Gutenberg" name="DC.Publisher"/>
<meta content="San (African people) -- Folklore" name="DC:Subject"/>
<meta content="Tales -- Africa, Southern" name="DC:Subject"/>
<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.33 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="body"><div class="div1 chapter" id="ch29"><span class="x-ebookmaker-pageno" id="pgepubid00014" title="[Inhoud]"><a class="pginternal" href="7760159042380897766_63493-h-0.htm.html#xd29e172" title="Inhoud"></a></span><div class="divHead" id="pgepubid00015">
<h2 class="label">No. 29.</h2>
<h2 class="main">Hasie, Tingtinkie en Uil.</h2>
</div>
<div class="divBody">
<p class="first notice"><i>OPMERKINGS:—Hierdie storie is ’n karakterskets van Hasie, Tingtinkie en Uil. Die bygeloof
dat Uil dinge vooruit weet, word hierin verhaal.</i>
</p>
<p class="xd29e620"><span class="xd29e620init">H</span>asie was altyd ’n mannetjie wat op opskep geloer het. Van jag het hy nooit gehou nie;
maar dans was sy voorland. Hy rinkink die hele nag deur en oordags, wanneer gejag
moet word, dan slaap hy sy lyf uit. Soos die son haas ondergaan, staan hy op, begin
weer te baljaar en is tevrede net met veldkos, wat hy teen sononder pluk. Het hy daarvan
genoeg, dan begin die gejakker weer tot skimmeldag toe. As hy nie sy veldvrugte kan
kry nie, dan is hy met pure gras ook tevrede. Deur hy te lui is om water te gaan skep,
is die dou en sapperige plante voldoende om sy dors mee te verslaan. Soos die son
uitkom, kruip hy in sy huis, wat hy diep onder ’n graspol of ’n digte bossie maak.
Of anders soek hy ’n ou verlate en vlak erdvarkgat op en kruip daar weg om sy lyf
nie van die warm sonstrale te laat brand nie.
</p>
<p>Dat Hasie nou so ’n afgetrokke lewe ly, is hy self die skuld van; want vroeër het
hy net so min van werk gehou. As dit opskeptyd is, is hy by; aljimmers is hy by die
<span class="x-ebookmaker-pageno" id="pb32" title="[32]"><a class="pginternal" href="7760159042380897766_63493-h-4.htm.html#pb32" title="32"></a></span>waterpotte, of die springbokpens, waarin die water gebêre word, en drink hom knuppelversadig.
Maar meegaan veld-toe of waterhaal het nie in Hasie se wit broek gesit nie. Daarom,
waar hy kom, ja hul hom weg; want hy was ook mos die parmantjie wat gedurf het om
met Maan te stry en te weerspreek dat algar weer sal lewendig word ná hul ’n ruk dood
is. Oor hierdie ding het hul hom baie gehaat.
</p>
<p>Nou het ons die ding afgepraat waarom Hasie so verstote in die wêreld lewe—selfs sy
vrou en kinders woon nie by hom nie.
</p>
<p>Toe hy so lekker op ’n warm dag onder die koel bossie lê, sien Tingtinkie hom daar;
en hy begin somar met Hasie te korswel en spot. „Wat slaap jy nog?” vra Tingtinkie.
„Dis mos tyd nou vir elke man om in sy werk te wees. Jag jy dan nie? Wat doen jy om
die sous en soppies van jou vleis te verdien?”
</p>
<p><span class="corr" id="xd29e629" title="Bron: ’">„</span>Aag, moenie met my kom lol nie! As my lyf nie so seer en moeg van die dans is nie,
dan het jou vere lankal in die wind gevlie,” merk Hasie op toe hy sy kop optel en
dit weer neerlê.
</p>
<p>„Wat, dans? Kan so ’n kiesvol as jy is, dan ook dans?” sê Tingtinkie met ’n kwint-nadruk
in sy stem.
</p>
<p>„Gô!” brom Hasie. „Jy noem my kiesvol, maar vergeet jouself.” Hy sit meteens regop
en roep uit met spoggerige stem: „Toe, durf bring jou ramkie hier en klink vir my
hier af <i>Die Kwagga wat trippel</i>; dan kan jy sien hoe ek daardie riel uitkerf.” Meteens gee Hasie ’n paar bokspringe
om te wys hoe askoek-slaan lyk en hoe rats hy dit kan doen.
<span class="x-ebookmaker-pageno" id="pb33" title="[33]"><a class="pginternal" href="7760159042380897766_63493-h-4.htm.html#pb33" title="33"></a></span></p>
<p></p>
<div class="figure d2p033width"><span id="id-2333715455997696426">... „Toe hy so lekker op ’n warm dag onder die koel bossie lê..</span><p class="figureHead">… „Toe hy so lekker op ’n warm dag onder die koel bossie lê..</p>
</div><p>
<span class="x-ebookmaker-pageno" id="pb35" title="[35]"><a class="pginternal" href="7760159042380897766_63493-h-4.htm.html#pb35" title="35"></a></span></p>
<p>„Ek sal dit so nooit doen om vir Slaap-in-die-Kooi my ramkie op te mors nie; maar
wel vir Jag-in-die-Veld sal ek ’n riel van my lyf af wegskuiwe,” sê Tingtinkie met
’n spotagtige klank in sy stem.
</p>
<p>Al wat Hasie hierop sê, was: „A so!” en hy kruip ewe lui weer in sy huisie onder die
bossie in.
</p>
<p>Tingtinkie kon Hasie maar nie met rus laat nie—aljimmers is hy daar om Hasie uit die
slaap te wek. So het dit gegaan tot die son sak en hom skaars maak. Toe kom Hasie
se beurt om Tingtinkie, wat nie in die donker kan sien nie, uit die slaap te hou.
Tingtinkie se huisie hang bo aan ’n hoërige bossie, en elke maal skud Hasie aan die
tak. Tingtinkie skrik, vlie in die donker uit en stamp hom orals teen die bossies
soos hy vlug. Dan neem dit weer ’n geruime tyd om die huisie terug te vind. Pas is
hy daarin gekruip, of hier is Hasie weer; en dit is maar weer net so—Tingtinkie vlug
en fladder daar tussen die takkies rond.
</p>
<p>Dag ná dag, en nag ná nag het dié geterg tussen Tingtinkie en Hasie so voortgeduur,
tot Hasie moeg geword het; en Tingtinkie het glad die stuiptrekkings van al die vrees
gekry. Toe weet Hasie met ’n laggie te vertel dat dit nie hy is wat snags vir Tingtinkie
so bang kom maak het nie, maar dat dit wel Uil is wat dit gedoen het. So kom arme
onskuldige Uil aan die pen. Tingtinkie gaan toe al die voëls vertel dat dit Uil met
sy groot oë is wat vir hulle snags die dood op die lyf kom ja. Die voëls glo dit ook,
en hulle los vir Hasie en kom Uil in die dag pla en terg.
<span class="x-ebookmaker-pageno" id="pb36" title="[36]"><a class="pginternal" href="7760159042380897766_63493-h-4.htm.html#pb36" title="36"></a></span></p>
<p>Nou, die regte ding is nou eintlik só: Hasie was in sy jong dae die seun wat met Maan
gestry het om te sê as iemand dood is, dan is hy dood en word nie meer lewendig nie.
Tingtinkie was in sy kindsdae baie ongehoorsaam en wou nie altyd na sy ouers geluister
het nie, maar het van die veldvrugte gaan eet waarvan sy ouers hom gesê het om nie
te eet nie. Die gif van daardie vrugte het toe gemaak dat hy nie meer gegroei het
nie; daarom het hy altyd die grootte van ’n kind behou, al was hy naderhand al oud.
Uil was ’n ou towenaar; maar hy het sy bevoegdheid te buite gegaan deur dinge te doen
wat hy moes gelaat het. Toe het ’n groter en magtiger towenaar hom dom gemaak en het
hom so baasgeraak om sy mag te breek en dit van hom weg te neem. Maar om dinge vooruit
te vertel, kon hul van Uil nie wegneem nie. Uil weet tot vandag toe nog wat daar ver
aangaan en wat binne ’n maand sal gebeur. En hy kom dit verseker aan die betrokke
persone vertel deur naby hulle huise te sit en hoe-hoe.
<span class="x-ebookmaker-pageno" id="pb39" title="[39]"><a class="pginternal" href="7760159042380897766_63493-h-4.htm.html#pb39" title="39"></a></span></p>
</div>
</div>
</div></body></html>
