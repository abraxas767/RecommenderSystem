<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>
      Dingaansdag | Project Gutenberg
    </title>
<link href="851617805414708371_cover.jpg" id="id-8049961075215674953" rel="icon" type="image/x-cover"/>
<link href="0.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.34 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="chapter">
<p><span class="x-ebookmaker-pageno" id="pgepubid00100" title="[100]"><a id="Page_100"></a></span></p>
<h2 class="nobreak" id="XXXVI">XXXVI.</h2>
</div>
<div class="poetry-container">
<div class="poetry">
<div class="stanza">
<div class="verse indent0">Die son spat splinters goud en louter lig,</div>
<div class="verse indent0">Die hemel pronk met kleureprag, en dig</div>
<div class="verse indent0">Lê weelde oor die wêreld in glans van goud en kleur;</div>
<div class="verse indent0">En orals in die rondte is rykdom te bespeur:</div>
<div class="verse indent0">Natuur se geil-gegewe buit;</div>
<div class="verse indent0">Die veld se bont-geverfde geruit;</div>
<div class="verse indent0">Die koor van voëls wat sing;</div>
<div class="verse indent0">Die blye pret van alles wat huppel, en juig, en spring;</div>
<div class="verse indent0">Van visse in die kuile wat bo die water stoot;</div>
<div class="verse indent0">Van spreeus wat hul neste bou daar in die droë sloot;</div>
<div class="verse indent0">Van bokke wat die gras verdeel</div>
<div class="verse indent0">In paaie wat die meerkat steel;</div>
<div class="verse indent0">Van loerie-voëls wat, pragtig blou,</div>
<div class="verse indent0">Met trots-gekuifde hoogmoed die laeveld aanskou.</div>
<div class="verse indent0">Dit is ’n nuwe wêreld hier,</div>
<div class="verse indent0">En anderste as tuis die veld die mooiste maande vier.</div>
<div class="verse indent0">Hier is nog net belofte van wat nog later kom:</div>
<div class="verse indent0">Groen grasskeutjies bo die grond; boom nog sonder blom;</div>
<div class="verse indent0">Vinkeneste, halfpad nat, nog maar halfpad klaar;</div>
<div class="verse indent0">Kafferboom al aan die bot, skoon nog sonder blaar—</div><span class="x-ebookmaker-pageno" id="pgepubid00101" title="[101]"><a id="Page_101"></a></span>
<div class="verse indent0">Groot belofte vir die Toekoms, wat so baie hou,</div>
<div class="verse indent0">Soos die wolke vol met reën drywend teen die blou;</div>
<div class="verse indent0">Groot belofte vir die Toekoms, wat so veel voorspel,</div>
<div class="verse indent0">Ryker oes wat later kom as die veld vervel.</div>
</div>
<div class="stanza">
<div class="verse indent0">En hy staan teen sy perd geleun en kyk</div>
<div class="verse indent0">Noordooste-toe, waar hemel en veld as een</div>
<div class="verse indent0">Skyn in die middaglig—’n wêreldryk</div>
<div class="verse indent0">Met afdraand-vlaktes, opdraand-hellings, pryk</div>
<div class="verse indent0">Daar voor hom. Waar die son se strale teen</div>
<div class="verse indent0">Die Draak se kettings val, daar vlam die rooi</div>
<div class="verse indent0">Met lyne wit daartussen—stukkies goud</div>
<div class="verse indent0">Wat staan as eilande daar in die woud,</div>
<div class="verse indent0">En silwerdrade waar die laaste reën</div>
<div class="verse indent0">Die vlak riviere met hul waterprooi</div>
<div class="verse indent0">Belaai het. Waar die berg se skadu val</div>
<div class="verse indent0">Op kloof en sloot en dig-begroeide dal,</div>
<div class="verse indent0">Daar swewe donkerpurper, donkergroen,</div>
<div class="verse indent0">Die swart vernis van blare nuut-geboen,</div>
<div class="verse indent0">En skadu-kleure wat nog naam moet kry—</div>
<div class="verse indent0">So baie, so verskillend. Hier opsy</div>
<div class="verse indent0">Val weg die wêreld in ’n afgrond af,</div>
<div class="verse indent0">Om daar weer op te rys en hoog te styg</div>
<div class="verse indent0">Tot kranse, klip-gehak, wat rusplek skaf</div>
<div class="verse indent0">Vir aalwyn en vir naboom ingelyf</div>
<div class="verse indent0">Tussen die skeure waar daar skaars ’n steun</div>
<div class="verse indent0">Skyn vir die statige reuse wat daar leun.</div><span class="x-ebookmaker-pageno" id="pgepubid00102" title="[102]"><a id="Page_102"></a></span>
<div class="verse indent0">Lang doringtoue slinger daar, en vas</div>
<div class="verse indent0">Klou koningblomme op die varingbas,</div>
<div class="verse indent0">En rooi en blou klooflelies geur die lug,</div>
<div class="verse indent0">As van die see die seewind sukkel en sug</div>
<div class="verse indent0">Om deur die diep-gekloofde wêreld heen</div>
<div class="verse indent0">Te dring, en dal en vlakte met sy seën,</div>
<div class="verse indent0">Sy koel sag „Vrede bly met jou”, te sus</div>
<div class="verse indent0">Voor op die middag hier die wêreld rus.</div>
<div class="verse indent0">Dis weelde hier—’n wêreld stil met vree....</div>
<div class="verse indent0">En veraf lê die blou lyn van die see.</div>
</div>
</div>
</div>
</body></html>
