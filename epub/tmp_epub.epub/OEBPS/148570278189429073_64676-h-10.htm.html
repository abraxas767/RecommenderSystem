<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>Boesman-Stories: Deel IV. Gemengde Vertellings, mees van ’n Awontuurlike Aard</title>
<meta content="tei2html.xsl, see https://github.com/jhellingman/tei2html" name="generator"/>
<meta content="Gideon Retief von Wielligh (1859–1932)" name="author"/>
<link href="2930847575497357005_d4cover.jpg" id="id-4608368887090675119" rel="icon" type="image/x-cover"/>
<meta content="Gideon Retief von Wielligh (1859–1932)" name="DC.Creator"/>
<meta content="Boesman-Stories: Deel IV. Gemengde Vertellings, mees van ’n Awontuurlike Aard" name="DC.Title"/>
<meta content="af" name="DC.Language"/>
<meta content="text/html" name="DC.Format"/>
<meta content="Project Gutenberg" name="DC.Publisher"/>
<meta content="San (African people) -- Folklore" name="DC:Subject"/>
<meta content="Tales -- Africa, Southern" name="DC:Subject"/>
<link href="0.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.33 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="body"><div class="div1 chapter" id="ch85"><span class="pageNum">[<a class="pginternal" href="148570278189429073_64676-h-0.htm.html#xd30e240">Inhoud</a>]</span><div class="divHead" id="pgepubid00011">
<h2 class="label">No. 85.</h2>
<h2 class="main">Kalmte in gevaar is die beste Raadsman.</h2>
</div>
<div class="divBody">
<p class="first notice"><i>OPMEKINGS:—Hierdie verhaal is aan ons meegedeel deur die man wat die betrokke seun
in die gebeurtenis was. Sy ouers het in later jare in Transvaal gewoon.</i>
</p>
<p>Kort ná die burgers van die Vrystaat op hulle plase gaan woon het, het die volgende
gebeurtenis plaasgevind.
</p>
<p>’n Man en sy vrou—albei nog maar sowat sewen-en-twintig jaar oud—het uit die Oostelike
Provinsie van die ou Kolonie na die Vrystaat toe getrek. Hulle het ’n seuntjie van
drie jaar en ’n dogtertjie van ’n jaar oud gehad en gaan toe êrens in die Vrystaat
woon.
</p>
<p>Hulle het ’n Boesman gehad wat met hulle saam opgegroei het. Hy was so vertroubaar
as een van die famielie. Hy was dan ook, so te sê, die regterhand van sy jong baas
en het vir sy perde, melkkoeie en ander goed op die werf gesorg.
</p>
<p>Eendag moes sy baas onverwags op besigheid na Bloemfontein toe en sou twee dae en
twee nagte moet uitbly. Daar was niemand anders op die plaas nie as Oortjies (dit
was die naam van die Boesman) en sy twee Basoetoe-veewagters, wat snags by hulle strooihuise,
’n goeie ent van die werf af, slaap. Daar het wel ’n publieke pad by die werf <span class="pageNum" id="pb70">[<a class="pginternal" href="148570278189429073_64676-h-10.htm.html#pb70">70</a>]</span>verbygegaan, maar tog was daarlangs nie so ’n groot gery nie.
</p>
<p>So het die man met sy vertrek aan Oortjies al die werkies opgedra en hom mooi vertel
dat die nôi hom verder sal sê wat hy moet doen as daar iets noodsaakliks mag voorval.
Daarop vertrek die man Bloemfontein-toe.
</p>
<p>Volgens afspraak tussen man en vrou, moes Oortjies gou oor hardloop om die oudste
broer van die vrou te gaan vra om vir die paar dae self oor te kom of om sy seun te
stuur, daar die vrou anders onbeskermd en alleen op die plaas sou agterbly.
</p>
<p>Oortjies het gegaan en kom ná sononder terug met ’n boodskap waaruit sy nôi kop nog
stert kon maak. Die ware toedrag van die saak is: Oortjies was nooit op die plaas
van die broer nie, daar hy ander planne gehad het, nl. om die geld van sy baas te
roof en daarmee te vlug. Hy het al in die laaste maande nie meer so fluks gewees as
sy baas en nôi van hom gewoond was nie. Daardie aand het hy ook die diere op ’n <i>manier</i> versorg en het sy ander werkies halfhartig en half verrig.
</p>
<p>Dit neem nie lank vir ’n vrou om ’n ding raak te sien nie; maar om kalm onder sulke
omstandighede te bly, is glad ’n ander ding. Maar sy was van dié soort wat kalm kan
bly, en daarby was sy fris gebou. Sy slaan ieder beweging van die Boesman gade, maar
laat egter niks merk dat sy baie onrustig voel nie.
</p>
<p>Sy sê toe aan hom: “Oortjies, jy moet buite alles mooi reg hou, want nou is jy op
die werf baas; moenie dat daar iets verkeerd wees as die baas tuiskom nie!”
<span class="pageNum" id="pb71">[<a class="pginternal" href="148570278189429073_64676-h-10.htm.html#pb71">71</a>]</span></p>
<p>Dadelik werp hy teë: “Ek is nou nie alleen baas op die werf nie, maar ook in die huis.
Nôi en die kinders kan vannag in die vry kamer gaan slaap, en ek wil in my baas se
veerbed gaan inkruip.”
</p>
<p>Hierdie woorde rol soos stukkies ys agter haar rug af; dog sy laat nie die minste
teken van ontsteltenis op haar gesig toe nie: sy gaan maar haar gewone gang en maak
net plan. Sy gee haar kinders vroeg kos, sodat sy haar ook vroeg met hulle in die
kamer kan opsluit om vry van die Boesman te wees. Sy neem die geld ongemerk uit die
slaapkamer en steek dit by haar in die vry kamer weg; ook het sy die handbyl met haar
in die kamer geneem.
</p>
<p>Hy het die baas se pyp en tabak gevra en ’n lang vetkers en is daarmee na die slaapkamer
gegaan, en hy trek die deur agter hom toe. Die vrou het op die daad in haar kamer
gegaan; sy sien hoe lief haar twee kinders slaap, en gee ieder ’n paar hartlike soentjies.
Sy trek haar nie uit nie, en laat haar kers brand; onderwyl bly sy in ’n leuningstoel
sit. Haar hart klop in haar keel, en verwarde gedagtes rol oormekaar deur haar kop;
maar sy neem haar vas voor om kalm te bly, om nie ’n verkeerde stap te doen nie. Sy
hoor hoe Oortjies in haar slaapkamer te kere gaan om kiste en katels heen en weer
te trek en te stoot. Sy het daar niks toegesluit nie, anders sou Oortjies alles flenters
gebreek het. Tot die wa se voorkis, waarin die geld en ander waarde gesluit was, is
oop; al die waarde is nou by haar in die kamer waar sy en haar twee kindertjies is.
Die kinders word van die rumoer nie wakker nie, maar slaap lief en lekker.
<span class="pageNum" id="pb72">[<a class="pginternal" href="148570278189429073_64676-h-10.htm.html#pb72">72</a>]</span></p>
<p>Die rumoer word stil, en sy kan hoor dat die Boesman hom op die katel neergooi—om
te rus, om planne te maak, of om te rook. Sy kry meteens ’n gril! Sy het al die voorsorg
geneem en tog het sy die geweer in die eetkamer vergeet! Maar ’n mens kan in so ’n
benoude tyd tog nie oor alles dink nie. Sy stap na haar deur toe en kyk nogmaals of
dit goed gesluit is; daarna ondersoek sy die venster en druk die skuifie so vas as
maar kan.
</p>
<p>Die Boesman staan toe van die bed op en kom na haar deur toe en roep op ’n soebattoon
uit: “Nôi, moenie bang wees dat ek vir jou en die kinders sal vermoor nie; ek wil
net die geld hê—verder sal ek jou nie pla nie.”
</p>
<p>“Toe, Oortjies, loop slaap! Moenie by my kamerdeur kom lol nie; ek is moeg en wil
ook slaap. Netnou maak jy die kinders wakker, en dan sit ek met hulle opgeskeep.”
Dit sê sy om haar grote angs te verberg. Dog sy begin al hoofpyn te kry van al die
ontsteltenis.
</p>
<p>Dit lyk toe of hierdie kalm antwoord vir Oortjies laat dink het, want hy stap weer
terug en gaan op die bed lê en prakseer. Maar sy wilde natuur por hom aan, en hy spring
op om die vrou hierdie keer met dreigemente die skrik op die lyf te ja, en hy stamp
aan haar kamerdeur en roep uit: “As nôi nie nou die deur oopmaak en die geld vir my
gee nie, dan gaan ek die byl haal en kap die deur oop en vat al die geld. Ag nôi,
toe gee my ’n handvol geld; die ander kan jy maar vir julle hou.”
</p>
<p>Daar kom geen antwoord nie, en Oortjies stap na die kombuis toe om die byl te gaan
haal; maar toe hy dit daar <span class="pageNum" id="pb73">[<a class="pginternal" href="148570278189429073_64676-h-10.htm.html#pb73">73</a>]</span>nie vind nie, kry hy die roer in die eetkamer en wou met die kolf daarvan die deur
oopstamp.
</p>
<p>Toe roep die vrou uit: “Ek het die handbyl hier; en as jy durf jou kop in my kamer
insteek, dan splyt ek dit middeldeur.”
</p>
<p>Oortjies ken sy nôi en weet dat sy doen wat sy sê; dus het hy sy planne opgegee, het
die roer, kruit en koeëls gevat en het daarmee die vlug geneem en is tot vandag nog
weg.
</p>
<p>Maar dit het die vrou in die toegesluite kamer nog nie geweet nie.
</p>
<p>Dit raak toe doodstil in die huis. Dit was ’n platdak-huis met ’n laag brakgrond op
die dak om die water uit te hou; dus is daar geen kans om van een kamer na die ander
oor te klim nie. Die gevaar is dat hy deur die venster en deur met die geweer op hulle
kan skiet. Sy maak ’n bed in die hoek van die kamer, tel haar slapende kindertjies
op en lê hul daarop neer, en sy gaan naas hul op die kermisbed lê en luister en wag
op wat gaan gebeur.
</p>
<p>Die stilte duur voort. Eers kon sy nie slaap nie, maar sluimer later tog in, want
die Boesman moet tog eers ’n rumoer maak eer hy kan inkom.
</p>
<p>Die oggend toe die son uitkom en die twee Basoetoe-wagters die vee kom haal, het sy
maar stilgebly, om verder gevaar af te weer. Toe hul in die veld was, het sy die huis
toegesluit en met haar twee kinders na die plaas van haar oudste broer gevlug.
</p>
<p>Maar hoe ’n vlug was dit? Sy moes ’n uur te voet die jongste kind van ’n jaar oud
dra, en plek-plek die kind van drie jaar ook. Die twee onskuldige kinders het toe
glad <span class="pageNum" id="pb74">[<a class="pginternal" href="148570278189429073_64676-h-10.htm.html#pb74">74</a>]</span>nie geweet of verstaan dat dit ’n vlugtery was nie, want hul het die hele nag soet
deurgeslaap; die jongste een het wel tweemaal in die nag wakker geword om melk te
drink, maar het dadelik weer aan slaap geval sonder eens te weet in watter angs hulle
arme moeder verkeer het.
<span class="pageNum" id="pb77">[<a class="pginternal" href="148570278189429073_64676-h-10.htm.html#pb77">77</a>]</span></p>
</div>
</div>
</div></body></html>
