<?xml version='1.0' encoding='utf-8'?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="af" xmlns="http://www.w3.org/1999/xhtml"><head>
<title>Boesman-Stories: Deel II. Dierstories en ander verhale</title>
<meta content="tei2html.xsl, see https://github.com/jhellingman/tei2html" name="generator"/>
<meta content="Gideon Retief von Wielligh (1859–1932)" name="author"/>
<link href="1059027638816744483_d2cover.jpg" id="id-7230156024508080425" rel="icon" type="image/x-cover"/>
<meta content="Gideon Retief von Wielligh (1859–1932)" name="DC.Creator"/>
<meta content="Boesman-Stories: Deel II. Dierstories en ander verhale" name="DC.Title"/>
<meta content="af" name="DC.Language"/>
<meta content="text/html" name="DC.Format"/>
<meta content="Project Gutenberg" name="DC.Publisher"/>
<meta content="San (African people) -- Folklore" name="DC:Subject"/>
<meta content="Tales -- Africa, Southern" name="DC:Subject"/>
<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta content="Ebookmaker 0.12.33 by Project Gutenberg" name="generator"/>
</head>
<body class="x-ebookmaker x-ebookmaker-2"><div class="body"><div class="div1 chapter" id="ch49"><span class="x-ebookmaker-pageno" id="pgepubid00058" title="[Inhoud]"><a class="pginternal" href="7760159042380897766_63493-h-0.htm.html#xd29e354" title="Inhoud"></a></span><div class="divHead" id="pgepubid00059">
<h2 class="label"><span class="corr" id="xd29e1714" title="Nie in die bron nie">No. </span>49</h2>
<h2 class="main">Die Boom wat al maande sterf en weer lewendig word.</h2>
</div>
<div class="divBody">
<p class="first notice"><i>OPMERKINGS:—Hierdie storie is ’n karakterskets van ’n deugniet wat tog eindelik tot
groot nut geword het. Dus is kwaaddoen en rowe by hom nie so ’n groot kwaad gewees
nie.</i>
</p>
<p class="xd29e1720"><span class="xd29e1720init">T</span>atsie was ’n wonderlike Boesman van die ou geslag. Hy het geroof, gesteel gemoor,
en kon daarby toor soos min hom kon nadoen. Hy het ’n onverskillige manier oor hom
gehad—so ’n traak-my-nie-agtige manier, wat maar min bure beval het. Sien hy iets
waarin hy sin het, dan duur dit nie te lank nie, of hy het dit—hoe hy dit in hande
kry, is hom onverskillig. Al maak hy die eienaar dood, dis vir hom of hy ’n vlieg
om die lewe gebring het; slaan hy die eienaar daaroor dat dié op die grond bly lê,
dan is dit vir hom of hy ’n slang magteloos gemaak het. En die ergste van alles is,
niemand kon hom baasraak nie.
</p>
<p>Gejag het hy nooit nie. Maar om die jagters op te pas, o ja, dit kon hy goed doen.
As hul wild huis-toe bring, dan gaan hy eenvoudig aansit om saam te eet—die lekkerste
en vetste stukke vleis is syne. As ’n meid boesmanrys gaargemaak <span class="x-ebookmaker-pageno" id="pb184" title="[184]"><a class="pginternal" href="7760159042380897766_63493-h-24.htm.html#pb184" title="184"></a></span>het, dan gryp hy die pot voor haar weg en eet hom eers knuppel-versadig; en dan eers
sal hy daaraan dink om die pot na haar en haar kinders terug te stoot—dis te sê as
hul mooi praat. Maar raas hul met hom, dan smyt hy eenvoudig die boesmanrys in die
vuur en gooi die pot boonop flenters. Gaan die kinders water haal, dan vat hy die
water uit hulle hande, drink dan tot hy nes ’n modderpaddatjie opblaas en gee dan
die orige water terug—dis te sê as hul mooi praat. Maar skel die kinders op hom of
sê dat hul dit aan hulle ouers gaan vertel, dan sny hy eenvoudig die springbokpens
waarin die water is, aan stukkies of gooi die volstruiseierdoppe waarin die water
is, aan spaanders, en slaan die kinders inkluis.
</p>
<p>Hy dra altyd ’n taai en lang lat by hom om almal wat nie vrindelik genoeg na sy sin
is nie, uit te piets. Wie hom kwaad maak, kry hy onder die knopkierie.
</p>
<p>Om hierdie rede het almal hul maar teenoor hom gedra nes vuur: buitekant mooi en blink,
maar binnekant vuurwarm en boos. Hy is dus altyd op valse vrindelikheid vergas geword.
As hul met ’n aanvallige laggie vra waarom hy so handel, dan antwoord hy ook met ’n
vrindelike laggie dat hy eendag aan al sy weldoeners ’n groot guns gaan bewys.
</p>
<p>„Ja,” sê iemand so minlik as hy kan, „Tatsie, jy sal ons glad vergeet. Eendag is jy
dood, en dan kan jy niks meer vir ons doen nie.”
</p>
<p>„Nou ja, ek meen juis as ek dood is om julle dan te beloon,” was sy versekerende antwoord.
<span class="x-ebookmaker-pageno" id="pb185" title="[185]"><a class="pginternal" href="7760159042380897766_63493-h-24.htm.html#pb185" title="185"></a></span></p>
<p>„Nee, Tatsie,” onderskep ’n ander die woord, „jy moet dit liewers doen solank jy nog
lewe.”
</p>
<p>In plaas om hierop „ja” of „nee” te sê, gryp hy sy lang lat en gee die spreker ’n
taai hou oor kop en skouers, en toe brul hy uit: „Ek sê julle mos, wag tot ek eendag
dood is!”
</p>
<p>Nou is die vraag: Wanneer sal hy eendag doodgaan, of hoe sal hulle hom doodkry?
</p>
<p>Op ’n sekere aand sit die kinders skilpaaie te braai. Hulle gee hom ’n vet wyfie om
te eet. Hulle sien hy haal die skilpad se hart en lewer uit en gooi dit in die vuur.
Hulle vra hom waarom hy dit doen; en eer hy goed oor die antwoord gedink het, sê hy:
„As ek die hart en lewer van ’n skilpad eet, dan word ek tydelik nes ’n skilpad self—sonder
verstand.” Hy skrik toe hy dit gesê het, en wou dit met ’n ander praatjie oorpraat,
dog hy was laat. Maar niemand praat verder daaroor nie.
</p>
<p>Een van die listige meide haal onopgemerk al die harte en lewers van die skilpaaie
uit en bêre dit in ’n volstruiseier se dop. Toe hy weer ’n ander aand daar kom om
saam te eet, steek sy stilletjies een hart en een lewer van ’n skilpad in die stuk
vleis wat hy vir hom uitgekies het om te braai.
</p>
<p>Ná hy dit gebraai het, sit hy dit smaaklik op te eet. Oor ’n rukkie kon algar bemerk
dat Tatsie kort van verstand is—sy doen en late was nes dié van ’n skilpad.
</p>
<p>Toe gryp een van die mans sy pyl en boog om Tatsie eenkeer van die gras af te maak.
Hy gee Tatsie ’n gifpyl in <span class="x-ebookmaker-pageno" id="pb186" title="[186]"><a class="pginternal" href="7760159042380897766_63493-h-24.htm.html#pb186" title="186"></a></span>sy ribbekas, en daar krul Tatsie om; en ná enige oomblikke was Tatsie nie meer lewendig
nie. Hulle neem sy lyk en dra dit ’n ent die veld in om deur die ongediertes opgeëet
te word. Hulle hoor in die nag hoe die wolwe oor die lyk twis en te kere gaan. Ja,
hul hoor selfs hoe hul die bene kraak en kou.
</p>
<p>Nou voel hulle harte lekker, want Tatsie sal hul nooit meer kom pla nie, en hy sal
ook nou aan sy belofte dink om aan hulle die beloofde weldade te kom bewys.
</p>
<p>Maar in plaas hiervan, wat sal hul die volgende oggend sien! Hier kom Tatsie vrolik
en sing-sing aangestap. Hul slaan hulle hande van verwondering voor hulle monde, maar
sê verder niks nie. Ook Tatsie is volkome onbewus van wat hom oorgekom het—hy vertel
net hoe lekker hy geslaap en gedroom het.
</p>
<p>By ’n volgende geleentheid doen die meid weer dieselfde ding, om Tatsie ’n skilpad
se hart en lewer met sy wildvleis saam te laat eet. Sy het die geheim aan niemand
anders vertel nie, selfs nie eens aan haar man nie.
</p>
<p>Weer word Tatsie se verstand duislig. Toe skiet hul hom met drie gifpyle; en ná hy
dood was, bind hul ’n riem om sy nek, maak daaraan ’n swaar klip vas en gaan hom in
die rivier in ’n diep gat water gooi. Die swaar klip sak met hom tot onder op die
modder van die gat. So was daar vir Tatsie hierdie slag nie kans om weer lewendig
te word nie. Hoe kry hy asem?
</p>
<p>Hulle gaan toe gerus slaap en verwag dat Tatsie nou in sy dood die weldade sal kom
betaal. Weer sien hul Tatsie <span class="x-ebookmaker-pageno" id="pb187" title="[187]"><a class="pginternal" href="7760159042380897766_63493-h-24.htm.html#pb187" title="187"></a></span>die volgende oggend sing-sing aankom; en hy praat net van die lekker slaap, soete
drome en die lekker swem wat hy gehad het. Ook hierdie slag hou hul hulle hande op
hulle monde, dog praat verder niks nie.
</p>
<p>By ’n later geleentheid kom Tatsie weer daar eet, en nogmaals brou die meid hom ’n
hart en lewer van ’n skilpad in; en net soos by die vorige geleenthede word Tatsie
se verstand stomp. Hy val rûensagteroor en lê vas op sy rug te slaap. Die meid neem
’n groot leë dop van een van die skilpaaie en plaas dit oor sy gesig. Sy asem word
sagter en sagter tot hy dood is. Hulle vat sy lyk en sit dit saggies in eerbied op
die grond neer, maar ’n goeie ent van die hutte af.
</p>
<p>Daardie aand het die nuwe maan net sy verskyning aan die westekant, ná sononder, gemaak.
In die nag kom daar ’n warrelwind, en dié neem die lyk na die maan toe om tussen die
horings in die hol bak geplaas te word.
</p>
<p>Daar het Tatsie nugter wakker geword en kon nie verstaan hoe hy by die maan uitgekom
het nie. Ook daar begin hy met die ander gestorwe skepsels ’n bombarie op te skop
en word net geniepsig. Hulle word van hom buikvol en wou hom uit die maan smyt. Hy
klou aan die een horing vas en hou so wat hy geleer het; dog die punt van die horing
breek af, en daar kom Tatsie nog met die stuk maanhoring in sy hand, kop na onder,
en val op die aarde dat hy hik.
</p>
<p>Maar hy was dood, morsdood van die geweldige val. Nooit sal hy weer lewendig word
nie; want daar was net ’n nat kol waar hy geval het, en niks meer nie.
<span class="x-ebookmaker-pageno" id="pb188" title="[188]"><a class="pginternal" href="7760159042380897766_63493-h-24.htm.html#pb188" title="188"></a></span></p>
<p>Dog namate die maan dag ná dag groei en groter word, so begin die horing van die maan
ook tot ’n boom te groei, en dit word ook groter by die dag: blomme, blare en vrugte
kom daaraan; en dit word ’n geweldige groot boom, wat sy takke ver na al kante uitbrei.
En toe dit vol maan was, was die boom oorlaai met baie lekker vrugte, wat net soos
vleis smaak en wat net so voedsaam is.
</p>
<p>Toe kom die Boesmans van alle kante om van daardie lekker vrugte te eet. Dog hulle
kan al die vrugte nie baasraak nie, al dra hul ook knapsakke en knapsakke vol weg.
</p>
<p>Maar ná vol maan, begin die maan af te sterwe. Hierdie boom doen dieselfde. Sy vrugte
word droër en droër by die dag en word net soos biltong. En toe dit haas nuwe maan
moet word, was die boom—stam en al—tot op die grond morsdood. Toe treur die Boesmans.
</p>
<p>Maar toe die nuwe maan hom weer aan die westekant, ná sononder, vertoon, begin die
boom weer uit te bot, gee weer blomme, dra weer vrugte; en toe die maan vol was, was
die vrugte weer ryp—en die feesviering het so maand ná maand aangegaan. Daar in die
land waar die ou geslag nog lewe, staan die boom tot vandag toe.
<span class="x-ebookmaker-pageno" id="pb191" title="[191]"><a class="pginternal" href="7760159042380897766_63493-h-24.htm.html#pb191" title="191"></a></span></p>
</div>
</div>
</div></body></html>
